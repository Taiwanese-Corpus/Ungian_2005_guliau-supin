	Su3-Tou5 Heng7-Toan7 (44)
[1]	The5-o-hui-lo5 ah, goa2 i2-keng chiong Ia5-sou tui3 khi2-thau5 sou2 kiaN5 sou2 ka3-si7 e5,  2). tit8-kau3 I thok-tiong7 Seng3 Sin5 beng7-leng7 sou2 keng2 e5 su3-tou5 liau2-au7 siu7 chih-chiap chiuN7 thiN e5 jit8, tak8 hang7 ki3-chai3 ti7 cheng5 e5 chheh.  3). I siu7 hai7 liau2-au7, bat eng7 choe7-choe7 pin5-ku3, ti7 si3-chap8 jit8 e5 tiong-kan, chhut-hian7 hou7 su3-tou5 khoaN3-kiN3, lai5 hian2-beng5 I ka-ki7 si7 oah8, soa3 kang2-lun7 Siong7-te3 kok e5 su7.  4). I kap in chu7-chip8 e5 si5, beng7-leng7 in, kong2, M7 thang li7-khui Ia5-lou7-sat-leng2, tioh8 theng3-hau7 Pe7 sou2 eng3-un2 e5, chiu7-si7 lin2 bat tui3 goa2 thiaN-kiN3 e5;  5). in-ui7 Iok-han7 eng7 chui2 kiaN5 soe2-le2; tok8-tok8 lin2, koh bo5 kui2 jit8, beh ti7 Seng3 Sin5 siu7 soe2.
	6). An2-ni in chu7-chip8 e5 si5, mng7 I, kong2, Chu2 ah, li2 ti7 chit si5 beh chiong kok hok8-to3 hou7 I2-sek-liat8 mah?  7). I chiu7 ka7 in kong2, Pe7 sou2 he7 ti7 I ka-ki7 koan5-lai7 e5 si5 kap ki5 m7 si7 lin2 sou2 thang chai.  8). Tok8-tok8 Seng3 Sin5 lim5-kau3 lin2 e5 si5, lin2 beh tit-tioh8 chai5-leng5; koh ti7 Ia5-lou7-sat-leng2, pian3 Iu5-thai3, kap Sat-ma2-li7-a, tit8-kau3 toe7 kek8, beh choe3 goa2 e5 kan-cheng3.  9). Chiah e5 oe7 kong2 liau2, in teh khoaN3 e5 si5, Ia5-sou siu7 ku2-khi2 chiuN7 thiN; u7 hun5 chih-chiap I, in chiu7 khoaN3 boe7 kiN3.  10). I khi3 e5 si5, in ng3 thiN chu3-bak8 khoaN3, hut-jian5 u7 nng7 lang5 chheng7 peh8 saN, khia7 ti7 sin-piN;  11). kong2, Ka-li7-li7 lang5 ah, siaN2-su7 khia7-teh khoaN3 thiN? Chit e5 Ia5-sou li7-piat8 lin2 siu7 chih-chiap chiuN7 thiN, lin2 khoaN3 I an2-ni chiuN7 thiN, I iah8 beh chiau3 an2-ni lai5.
	12). Hit si5 in tui3 hit e5 mia5 kio3 KaN-na2 e5 soaN to3-khi3 Ia5-lou7-sat-leng2, chit e5 soaN kun7 Ia5-lou7-sat-leng2, saN li7-khui u7 an-hioh-jit8 e5 lou7-cham7.  13). I2-keng jip8, chiu7 chiuN7 in sou2 toa3 e5 lau5-teng2; u7 Pi2-tek, Iok-han7, Nga2-kok, An-tek-liat8, Hui-lek8 kap To-ma2, Pa-to-lo5-mai2 kap Ma2-thai3, A-lek8-hui e5 kiaN2 Nga2-kok kap Se-lo5-ti2 e5 Se-bun5, kap Nga2-kok e5 kiaN2 Iu5-tai7.  14). Chiah e5 lang5, kap kui2-na7 e5 hu7-jin5-lang5, i2-kip8 Ia5-sou e5 lau7-bu2 Ma2-li7-a, chham I e5 hiaN-ti7, long2 tang5-sim choan-bu7 ki5-to2.
	15). Tong si5 tang5 chu7-chip8 e5 cheng3 lang5 iok-liok8 chit8-pah ji7-chap8 mia5, Pi2-tek ti7 hiaN-ti7 tiong khia7-khi2 lai5 kong2,  16). HiaN-ti7 ah, Seng3 Sin5 chioh Tai7-pit8 e5 chhui3 sou2 chham3-gu2 chhoa7 lang5 liah8 Ia5-sou e5 Iu5-tai7 e5, chit e5 seng3-keng eng3-giam7 si7 eng-kai.  17). In-ui7 i bat kap goan2 tang5 liat8, koh ti7 chit e5 kang iah8 u7 hun7.  18). (TaN chit lang5 eng7 i kiaN5 put-gi7 sou2 tit-tioh8 e5 kang-chiN5 lai5 boe2 hng5; seng-khu phak-loh8-lai5, pak-tou2 piak-lih8, tng5-a2 long2 lau5-chhut.  19). Tiam3-ti7 Ia5-lou7-sat-leng2 e5 lang5 long2 chai; sou2-i2 chiau3 in e5 khiuN-khau2 kio3 hit khu hng5 choe3 A-kek-tai7-ma2, chiu7-si7 Huih-hng5 ).  20). In-ui7 Si-phian ki3-chai3, kong2,
	Hou7 i e5 chhu3 pha-hng,
	Bo5 lang5 ti7 hia khia7: koh kong2,
	I kam-tok e5 chit hou7 pat8 lang5 tam-tng.
21). Sou2-i2 Chu2 Ia5-sou ti7 lan2 tiong-kan chhut-jip8 e5 si5,  22). tui3 Iok-han7 kiaN5 soe2-le2 khi2, kau3 Ia5-sou li7-piat8 lan2 siu7 chih-chiap e5 jit8, sou2 u7 siong5-siong5 kap goan2 choe3 phoaN7 e5 lang5, ti7 in tiong-kan tioh8 u7 chit8-e5 kap goan2 saN-kap choe3 I koh-oah8 e5 kan-cheng3.
	23). Tui3 an2-ni ku2 nng7 lang5, chiu7-si7 Iok-sek, kio3 choe3 Pa-sat-pa, iah8 mia5 Iu5-su7-tou, koh chit8-e5 si7 Ma2-the5-a.  24). Chiu7 ki5-to2, kong2, Chu2 ah, li2 si7 bat cheng3 lang5 e5 sim e5, ti7 chi2 nng7 lang5 tiong chi2-beng5 ta2-loh8 chit8 lang5 si7 li2 sou2 keng2 e5,  25). lai5 u7 hun7 ti7 chit e5 kang, kap su3-tou5 e5 chit, chiu7-si7 Iu5-tai7 sou2 li7-khui beh khi3 i ka-ki7 e5 sou2-chai7 e5.  26). Tui3 an2-ni ka7 in liam-khau; liam-tioh8 Ma2-the5-a; i chiu7 kap chap8-it e5 su3-tou5 tang5 liat8.

[2]	Gou7-sun5-choeh e5 ki5 i2-keng kau3, in long2 chu7-chip8 ti7 chit8 sou2-chai7.  2). Hut-jian5 tui3 thiN u7 siaN, chhin-chhiuN7 toa7 hong teh chhe, chhiong-moa2 in sou2 che7 kui-keng e5 chhu3.  3). Chiu7 u7 teh hun-khui e5 chih8, chhut-hian7 hou7 in khoaN3-kiN3, chhin-chhiuN7 he2 e5 chih8, hioh ti7 tak8 lang5 e5 teng2-bin7.  4). In long2 siu7 Seng3 Sin5 chhiong-moa2, chiah khui chhui3 kong2 pat8 iuN7 e5 khiuN-khau2, si7 chiau3 Seng3 Sin5 sou2 siuN2-su3 in kong2 e5.
	5).  Hit si5 u7 khian5-seng5 e5 Iu5-thai3 lang5, tui3 thiN-e7 tak8 kok lai5 e5, toa3 ti7 Ia5-lou7-sat-leng2.  6). Chit e5 siaN chit8 e7 khi2, cheng3 lang5 chu7-chip8 hun-hun loan7-loan7, in-ui7 tak8 lang5 thiaN-kiN3 in chiau3 i ka-ki7 e5 thou2-khiuN lai5 kong2.  7). Chiu7 long2 gong5-ngiah8 ki5-koai3, kong2, Li2 khoaN3, chiah e5 teh kong2 e5 kiam2 bo5 it-khai3 si7 Ka-li7-li7 lang5 mah?  8). ChaiN2-iuN7 lan2 thiaN in kong2 chiau3 lan2 tak8 lang5 sou2 chhut-si3 e5 thou2-khiuN ah?  9). Lan2 chiah e5 PhaN3-the5-a lang5, Bi2-thai3 lang5, I2-lan5 lang5, kap tiam3-ti7 Bi2-sou2-pho-tai7-bi2, Iu5-thai3 kap Ka-phaN3-to-ka, Pun2-tou kap A-se-a,  10). Hut-lu7-ka kap Pong5-hui-li7-a, Ai-kip8 kun7-oa2 Kou2-li7-nai7 e5 Lu7-pi2-a, chiah e5 toe7-hng e5 lang5, i2-kip8 tui3 Lo5-ma2 lai5 e5 chhut-goa7 lang5, u7-e5 si7 Iu5-thai3 lang5, u7-e5 si7 jip8 Iu5-thai3 kau3 e5 lang5, 11). Kek-li2-ti2 lang5, A-lat-pek lang5, long2 thiaN in eng7 lan2 e5 khiuN-khau2 lai5 kong2 Siong7-te3 e5 toa7 su7.  12). Chiu7 long2 gong5-ngiah8 tiu5-tu5, saN-kap kong2, Che sim2-mih8 i3-su3?  13). Iah8 u7 pat8 lang5 thi2-chhio3 in kong2, In si7 lim sin chiu2 teh chui3.
	14). Chong2-si7 Pi2-tek kap chap8-it e5 su3-tou5 khia7-teh, toa7 siaN ka7 in kong2, Iu5-thai3 lang5, kap long2-chong2 khia7-khi2 ti7 Ia5-lou7-sat-leng2 e5 peh-siN3 ah, lin2 tioh8 chai chit-e5, iah8 tioh8 ti3-i3 thiaN goa2 e5 oe7.  15). Chiah e5 lang5 m7 si7 chiu2-chui3, chhin-chhiuN7 lin2 sou2 phah-sng3; in-ui7 chit tiap8 tu2-chiah teng2-pou kau2 tiam2 cheng:  16). che chiu7-si7 thok sian-ti Iok-jiN2 sou2 kong2 e5, kong2,
	17). Siong7-te3 kong2, Ti7 lou7-be2 e5 si5-jit8,
	Goa2 beh eng7 goa2 e5 Sin5 kang3-loh8 ti7 hoan7 u7 jiok8-the2 e5;
	Lin2 e5 hau7-siN lin2 e5 cha-bou2-kiaN2 beh choe3 sian-ti kong2 oe7,
	Lin2 e5 siau3-lian5 lang5 beh khoaN3-kiN3 iN7-siong7,
	Lin2 e5 lau7-lang5 beh tit-tioh8 bin5-bang7;
	18). Ti7 hiah e5 jit8 goa2 ia7 beh eng7 goa2 e5 Sin5
	Kang3-loh8 ti7 goa2 e5 lou5-pok8 lu2-pi7; in iah8 beh choe3 sian-ti lai5 kong2.
	19). Teng2-bin7 ti7 thiN-nih8 goa2 beh hian2-chhut ki5-su7,
	E7-bin7 ti7 toe7-nih8 goa2 beh hian2-chhut sin5-jiah,
	Chiu7-si7 huih, kap he2, kap ian-bu7;
	20). Jit8 beh piN3 choe3 am3,
	Geh8 beh piN3 choe3 huih,
	Ti7 Chu2 toa7 koh eng5-hian2 e5 jit8, Be7 kau3 e5 tai7-seng;
	21). Koh hoan7-na7 kiu5-kio3 Chu2 e5 mia5 e5, oe7 tit-tioh8 kiu3.
22). I2-sek-liat8 lang5 ah, tioh8 thiaN goa2 e5 oe7: Na2-sat-lek8 lang5 Ia5-sou, Siong7-te3 bat eng7 I ti7 lin2 tiong-kan kiaN5 koh-iuN7 e5 koan5-leng5, ki5-su7, kap sin5-jiah, lai5 tui3 lin2 cheng3-beng5 I, che chiu7-si7 lin2 sou2 chai e5;  23). I chiau3 Siong7-te3 tiaN7-tioh8 e5 chi2-i3 kap tai7-seng chai e5, i2-keng siu7 ke3-sang3, lin2 chiah-e5 chioh put-hoat e5 lang5 e5 chhiu2 teng3 sip8-ji7-ke3 hai7-si2 I;  24). chong2-si7 Siong7-te3 thau2-pang3 hiah e5 si2 e5 khou2-thang3, hou7 I koh-oah8; si7 I boe7-oe7 hou7 si2 sou2 pe2-pak8.  25). In-ui7 Tai7-pit8 u7 chi2 I kong2,
	Goa2 khoaN3 Chu2 siong5-siong5 ti7 goa2 e5 bin7-cheng5;
	I tiam3 ti7 goa2 e5 chiaN3 peng5, hou7 goa2 bian2 io5-tang7;
	26). Sou2-i2 goa2 e5 sim hoaN-hi2, goa2 e5 chih8 khoai3-lok8;
	Koh goa2 e5 jiok8-the2 ia7 beh tiam3 ti7 ng3-bang7 tiong;
	27). In-ui7 li2 bo5 beh chiong goa2 e5 leng5-hun5 pang3-he7 ti7 im-kan,
	Ia7 bo5 beh hou7 li2 e5 Seng3-e5 tu2-tioh8 hiu2-noa7.
	28). Li2 bat eng7 oah8-mia7 e5 lou7 chi2-si7 goa2;
	Beh hou7 goa2 ti7 li2 e5 bin7-cheng5 moa2 sim khoai3-lok8.
29). HiaN-ti7 ah, sian-chou2 Tai7-pit8 e5 su7 goa2 thang ho2-taN2 tui3 lin2 kong2, i i2-keng si2 koh bai5-chong3, i e5 bong7 kau3 kin-a2-jit8 iau2 ti7 lan2 tiong-kan.  30). I ki3-jian5 si7 sian-ti, koh chai Siong7-te3 bat kap i chiu3-choa7, beh ti7 i hou7-e3 tiong siat-lip8 chit8 lang5 che7 i e5 cho7-ui7.  31). I tai7-seng khoaN3-chhut an2-ni, chiu7 lun7 Ki-tok e5 koh-oah8 kong2, I bo5 pang3-he7 ti7 im-kan, iah8 I e5 jiok8-the2 bo5 tu2-tioh8 hiu2-noa7.  32). Chit e5 Ia5-sou, Siong7-te3 i2-keng hou7 I koh-oah8, goan2 chiah-e5 long2 choe3 I e5 kan-cheng3.  33). I ki3-jian5 hou7 Siong7-te3 e5 chiaN3 chhiu2 ku2 I koaiN5-koaiN5, koh tui3 Pe7 siu7 sou2 eng3-un2 e5 Seng3 Sin5, chiu7 chiong chit e5 kang3-loh8, chiu7-si7 lin2 sou2 khoaN3-kiN3, sou2 thiaN-kiN3 e5.  34). In-ui7 Tai7-pit8 be7 bat chiuN7 thiN; tok8-tok8 ka-ki7 kong2,
	Chu2 ka7 goa2 e5 Chu2 kong2, Li2 che7 goa2 e5 toa7 peng5,
	35). Theng3-hau7 goa2 hou7 li2 e5 tui3-tek8 choe3 li2 e5 kha-tah8-i2.
36). An2-ni I2-sek-liat8 choan5-ke tioh8 khak-sit8 chai, chit e5 Ia5-sou, Siong7-te3 i2-keng siat-lip8 I choe3 Chu2, choe3 Ki-tok, chiu7-si7 lin2 sou2 teng3 ti7 sip8-ji7-ke3 e5.
	37). Cheng3 lang5 thiaN-liau2, sim-lai7 chhi3-chhak8, tui3 Pi2-tek kap ki5-u5 e5 su3-tou5 kong2, HiaN-ti7 ah, goan2 tioh8 chaiN2-iuN7 choe3?  38). Pi2-tek ka7 in kong2, Lin2 tioh8 hoan2-hoe2, tak8 lang5 ti7 Ia5-sou Ki-tok e5 mia5 siu7 soe2-le2, kau3 hou7 lin2 e5 choe7 sia3-bian2; koh beh siu7 Seng3 Sin5 e5 siuN2-su3.  39). In-ui7 sou2 eng3-un2 e5 kui ti7 lin2, kap lin2 e5 kiaN2-sun, i2-kip8 long2-chong2 hng7-hng7 e5 lang5, chiu7-si7 kiN3-na7 Chu2, lan2 e5 Siong7-te3, sou2 beh tiau3 e5.  40). Koh leng7-goa7 eng7 choe7-choe7 oe7 kan-cheng3, lai5 khou2-khng3 in, kong2, Lin2 tioh8 kiu3 ka-ki7 thoat-li7 chit e5 sia5 e5 se3-tai7.  41). Tui3 an2-ni chiap-lap8 in e5 oe7 e5 lang5 long2 siu7 soe2-le2; hit jit8 iok-liok8 ke-thiN saN chheng lang5.  42). Siong5-siong5 choan-bu7 su3-tou5 e5 ka3-si7, saN-kap kau-poe5, peh-piaN2, ki5-to2.
	43). Cheng3 lang5 long2 kiaN-hiaN5; su3-tou5 koh kiaN5 choe7-choe7 ki5-su7 sin5-jiah.  44). Sin3 e5 lang5 long2 chu7-chip8 ti7 chit8 sou2-chai7, sou2 u7 e5 mih8 kong-ke eng7;  45). koh boe7 but8-san2 ke-giap8, chiau3 tak8 lang5 sou2 khiam3-eng7 pun hou7 in.  46). Jit8-jit8 tang5-sim choan-bu7 ti7 tian7-lai7, ia7 ti7 jin5-ke peh piaN2, eng7 hoaN-hi2 seng5-sit8 e5 sim lai5 chiah8, o-lo2 Siong7-te3,  47). iah8 tit-tioh8 cheng3 peh-siN3 hoaN-hi2 in.  Chu2 chiong tit kiu3 e5 lang5 jit8-jit8 ke-thiN hou7 in.

[3]	SaN tiam2 cheng ki5-to2 e5 si5, Pi2-tek kap Iok-han7 chiuN7 tian7.  2). U7 chit8 lang5, tui3 chhut-si3 chiu7 nng2-kha, tak8 jit8 hou7 lang5 kng lai5 he7 ti7 tian7 mng5, chiu7-si7 hit e5 kio3 choe3 Sui2 e5 mng5, beh kiu5 jip8 tian7 e5 lang5 sia2-si3;  3). khoaN3-kiN3 Pi2-tek Iok-han7 teh-beh jip8 tian7, chiu7 kiu5 sia2-si3.  4). Pi2-tek kap Iok-han7 chu3-bak8 khoaN3 i, kong2, KhoaN3 goan2.  5). I chiu7 chu3-sin5 khoaN3 in, ng3-bang7 tui3 in u7 sou2 tit-tioh8.  6). Na7-si7 Pi2-tek kong2, Kim gun5 goa2 long2 bo5; tok8-tok8 goa2 sou2 u7 e5 hou7 li2. Ti7 Na2-sat-lek8 Ia5-sou Ki-tok e5 mia5, li2 khi2-lai5 kiaN5.  7). Chiu7 khan i e5 chiaN3 chhiu2, hou7 i khi2-lai5; i e5 kha kap kha-bak8 liam5-piN iong2-kiaN7.  8). Chiu7 thiau3-khi2-lai5 khia7-teh, koh kiaN5, kap in jip8 tian7; iah8 kiaN5, iah8 thiau3, iah8 o-lo2 Siong7-te3.  9). Cheng3 peh-siN3 khoaN3-kiN3 i teh kiaN5 teh o-lo2 Siong7-te3;  10). koh jin7-tit i si7 peng5-sou3 che7 ti7 tian7 e5 Sui2-mng5 kiu5 sia2-si3 e5; chiu7 in-ui7 i sou2 tu2-tioh8 e5 su7, moa2 sim ki5-koai3 gong5-ngiah8.
	11). Hit lang5 khan Pi2-tek Iok-han7 e5 si5, cheng3 peh-siN3 toa7 ki5-koai3, chit8 choe5 chau2 lai5 chiu7-kun7 in, ti7 hit-e5 mia5 kio3 Sou2-lo5-bun5 e5 leng2-long5.  12). Pi2-tek khoaN3-kiN3, chiu7 tui3 peh-siN3 kong2, I2-sek-liat8 lang5 ah, siaN2-su7 liah8 chit-e5 choe3 ki5-koai3? siaN2-su7 chu3-bak8 khoaN3 goan2, na2 chhin-chhiuN7 goan2 eng7 ka-ki7 e5 chai5-leng5, a2-si7 keng3-khian5, hou7 i kiaN5?  13). A-pek-lah8-han2, I2-sat, Nga2-kok e5 Siong7-te3, chiu7-si7 lan2 liat8-chou2 e5 Siong7-te3, i2-keng eng5-kng I e5 Lou5-pok8 Ia5-sou; chiu7-si7 lin2 chiah-e5 sou2 sang3-kau e5, koh ti7 Pi2-liap8-to e5 bin7-cheng5, tng i gi2 beh pang3 I e5 si5, lin2 koh m7 jin7 I.  14). An2-ni lin2 m7 jin7 hit e5 Seng3 koh Gi7 e5, hoan2-tng2 kiu5 i eng7 chit8 e5 hiong-hoan7 hou7 lin2;  15). lin2 hai7-si2 oah8-mia7 e5 Jin5-kun, chiu7-si7 Siong7-te3 tui3 si2-lang5 tiong hou7 I koh-oah8 e5; goan2 chiah-e5 choe3 I e5 kan-cheng3.  16). In-ui7 sin3 I e5 mia5, chiu7 I e5 mia5 hou7 chit-e5 lin2 sou2 khoaN3 sou2 bat e5 lang5 iong2-kiaN7; si7 hit-e5 tui3 I lai5 e5 sin3 hou7 i chiau5-chng5 ho2 ti7 lin2 cheng3 lang5 e5 bin7-cheng5.  17). HiaN-ti7 ah, taN goa2 chai lin2 an2-ni kiaN5 si7 tui3 m7 chai-iaN2, lin2 e5 koaN-hu2 ia7 si7 an2-ni.  18). Tok8-tok8 Siong7-te3 eng7 cheng3 sian-ti e5 chhui3 chham3-gu2 I e5 Ki-tok sou2 beh siu7 e5 hai7, I u7 an2-ni eng3-giam7 i.  19). Sou2-i2 lin2 tioh8 hoan2-hoe2, lai5 oat8-tng2-thau5, hou7 lin2 e5 choe7 oe7 tit chhat-siau, hou7 an-lok8 e5 jit8-ki5 oe7 tui3 Chu2 e5 bin7-cheng5 lai5;  20). koh Chu2 beh chhe ui7-tioh8 lin2 tai7-seng tiaN7-tioh8 e5 Ki-tok, chiu7-si7 Ia5-sou.  21). ThiN tek-khak tioh8 chiap-lap8 I, kau3 ban7 mih8 hok8-to3 e5 si5, chiu7-si7 Siong7-te3 tui3 chhong3-se3 i2-lai5 eng7 I seng3 sian-ti e5 chhui3 sou2 kong2 e5.  22). Mou5-se bat kong2, Chu2 Siong7-te3 beh ti7 lin2 hiaN-ti7 e5 tiong-kan ka7 lin2 theng2-khi2 chit8 e5 sian-ti, chhin-chhiuN7 goa2; hoan7-na7 I sou2 ka7 lin2 kong2 lin2 tioh8 thiaN I.  23). Hoan7-na7 m7 thiaN chit e5 sian-ti e5, beh tui3 peh-siN3 e5 tiong-kan it-chin7 biat8 i.  24). Koh chiah e5 sian-ti, tui3 Sat-bou2-jiN2 i2-lai5, kiN3 u7 kong2 e5, long2 si7 thoan5-po3 chiah e5 jit8.  25). Lin2 si7 sian-ti e5 kiaN2-sun, seng5-chiap Siong7-te3 kap lin2 liat8-chou2 sou2 lip8 e5 iok, chiu7-si7 ka7 A-pek-lah8-han2 kong2, ThiN-e7 ban7 chok8 beh ti7 li2 e5 hou7-e3 tit-tioh8 hok-khi3.  26). Siong7-te3 i2-keng theng2-khi2 I e5 Lou5-pok8, chhe I lai5 tai7-seng su3 hok hou7 lin2, chiu7-si7 hou7 lin2 tak8 lang5 oat8-tng2 li7-khui lin2 e5 phaiN2.

[4]	In tui3 peh-siN3 kong2 oe7 e5 si5, chiah e5 che3-si, kap tian7-si, i2-kip8 Sat-thou2-kai lang5 hut-jian5 kau3;  2). in-ui7 in ka3-si7 peh-siN3, koh in2-khi2 Ia5-sou lai5 thoan5 tui3 si2-lang5 tiong koh-oah8 e5 to7-li2, chiu7 toa7 m7 hoaN-hi2.  3). Tui3 an2-ni he7 chhiu2 liah8 in; in-ui7 jit8 am2, koaiN in ti7 kaN-nih8, lai5 theng3-hau7 keh jit8.  4). Na7-si7 thiaN to7-li2 e5 lang5 choe7-choe7 sin3; lang5-giah8 iok-liok8 kau3 gou7 chheng.
	5). Keh jit8, in e5 koaN-hu2, tiuN2-lo2, keng-hak8-su7 chu7-chip8 ti7 Ia5-lou7-sat-leng2;  6). che3-si-thau5 A-na2 ti7-teh, koh u7 Kai-a-hoat, Iok-han7, A-lek8-san-tai7, i2-kip8 hoan7-na7 siok8 che3-si-thau5 e5 chong-chok8 iah8 ti7-teh.  7). Hou7 in khia7 ti7 tiong-ng, mng7 kong2, Lin2 eng7 sim2-mih8 koan5-leng5, eng7 sim2-mih8 mia5, kiaN5 chit e5 tai7-chi3 ah?  8). Pi2-tek hit si5 hou7 Seng3 Sin5 chhiong-moa2, tui3 in kong2,  9). Peh-siN3 e5 koaN-hu2, kap tiuN2-lo2 ah, goan2 chiah-e5 kin-a2-jit8 na7 ui7-tioh8 kiaN5 ti7 loan2-jiok8 e5 lang5 e5 ho2 su7 lai5 siu7 sim2-mng7, khoaN3 i an3-chaiN2-iuN7 tit kiu3;  10). chiu7 lin2 cheng3 lang5, kap thong I2-sek-liat8 peh-siN3 tioh8 chai, si7 ti7 Na2-sat-lek8 lang5 Ia5-sou Ki-tok e5 mia5, lin2 sou2 teng3 ti7 sip8-ji7-ke3, Siong7-te3 hou7 I tui3 si2-lang5 tiong koh-oah8 e5, chiu7-si7 ti7 I e5 mia5, chit lang5 ho2-ho2 khia7 ti7 lin2 e5 bin7-cheng5.  11). I chiu7-si7 lin2 sai-hu7 sou2 m7 tih8 e5 chioh8, i2-keng chiaN5-choe3 chhu3-kak e5 thau5.  12). Koh ti7 pat8-e5 peng3 bo5 chin2-kiu3; in-ui7 ti7 thiN-e7, bo5 siuN2-su3 pat8 e5 mia5 ti7 lang5 e5 tiong-kan, hou7 lan2 tiam3-ti7 i lai5 tit kiu3.
	13). Cheng3 lang5 khoaN3-kiN3 Pi2-tek Iok-han7 e5 ho2-taN2, koh chai in si7 bo5 hak8-bun7 e5 peng5-siong5 lang5, chiu7 ki5-koai3; koh jin7-tit in bat te3 Ia5-sou.  14). Iah8 khoaN3-kiN3 tit-tioh8 ho2 e5 lang5 kap in saN-kap khia7-teh, chiu7 bo5 oe7 thang pian7-pok.  15). Chiah kah in chhut hoe7-sou2, ia7 saN-kap gi7-lun7, kong2,  16). Chiah e5 lang5 beh chaiN2-iuN7 pan7 in?  in hian2-jian5 kiaN5 sin5-jiah, tiam3-ti7 Ia5-lou7-sat-leng2 e5 lang5 long2 chai; lan2 chiah-e5 boe7 kong2 bo5--tit.  17). Chong2-si7 bian2-tit chit e5 su7 it-hoat po3-iong5 ti7 peh-siN3 e5 tiong-kan, lan2 tioh8 hang2 in, toan3-toan3 m7 thang koh chiong chit e5 mia5 tui3 lang5 kong2.  18). Chiu7 kio3 in lai5, kim3-chi2 in, chhian-ban7 m7 thang eng7 Ia5-sou e5 mia5 lai5 kong2-khi2, lai5 ka3-si7.  19). Na7-si7 Pi2-tek Iok-han7 in3 kong2, ThiaN lin2 khah ke3-thau5 thiaN Siong7-te3, ti7 Siong7-te3 e5 bin7-cheng5 hap8-gi5 a2 bo5, lin2 chiah gi2-toan3:  20). in-ui7 goan2 sou2 bat khoaN3 bat thiaN e5, boe7 tit thang bo5 kong2.  21). Hiah e5 lang5, in-ui7 peh-siN3 e5 ian5-kou3, siuN7 bo5 pou7 thang heng5-hoat8 in; chiu7 koh-chai3 hang2-hoah, chiah pang3 in; si7 cheng3 lang5 ui7-tioh8 in sou2 kiaN5 e5, lai5 kui eng5-kng Siong7-te3.  22). In-ui7 tui3 sin5-jiah tit-tioh8 i-ho2 e5 lang5, i2-keng si3-chap8 goa7 he3.
	23). In i2-keng tit-tioh8 thau2-pang3, chiu7 khi3 chhe7 in e5 peng5-iu2, chiong chiah e5 che3-si-thau5 kap tiuN2-lo2 sou2 kong2 e5 oe7 tui3 in kong2.  24). In thiaN-kiN3, chiu7 tang5-sim chhut siaN tui3 Siong7-te3 kong2, Chu2-chaiN2 ah, li2 si7 chhong3-cho7 thiN, toe7, hai2, kap ki5-tiong ban7 mih8 e5;  25). li2 bat tui3 Seng3 Sin5 eng7 li2 e5 lou5-pok8, goan2 e5 chou2, Tai7-pit8 e5 chhui3, lai5 kong2,
	 Liat8-pang siaN2-su7 toa7 siu7-khi3,
	Chiah e5 peh-siN3 siaN2-su7 ke3-bou5 khang-khang e5 tai7?
	26). Toe7-chiuN7 e5 liat8-ong5 chit8 choe5 khia7-teh,
	Chiah e5 koaN-oan5 ia7 saN-kap chu7-chip8,
	Lai5 tui3-tek8 Chu2, kap I e5 Ki-tok;
27). in-ui7 Hi-lut8, Pun2-tiu Pi2-liap8-to, kap goa7-pang lang5, i2-kip8 I2-sek-liat8 chiah e5 peh-siN3, ko2-jian5 chu7-chip8 ti7 chit e5 siaN5, lai5 kong-kek li2 sou2 boah-iu5 seng3 e5 Lou5-pok8 Ia5-sou,  28). lai5 kiaN5 li2 e5 chhiu2, li2 e5 chi2-i3 sou2 tai7-seng tiaN7-tioh8 it-chhe3 beh chiaN5 e5 su7.  29). TaN Chu2 ah, tioh8 kam3-chhat hiah e5 lang5 e5 hang2-hoah; hou7 li2 chiah e5 lou5-pok8 ho2-taN2 kong2 li2 e5 to7-li2,  30). chiau3 si5 chhun li2 e5 chhiu2 lai5 i piN7; hou7 sin5-jiah ki5-su7 tui3 li2 seng3 e5 Lou5-pok8 Ia5-sou e5 mia5 lai5 chiaN5.  31). Ki5-to2 soah, chu7-chip8 e5 sou2-chai7 toa7 tin2-tang7; cheng3 lang5 long2 siu7 Seng3 Sin5 chhiong-moa2, ho2-taN2 kong2 Siong7-te3 e5 to7-li2.
	32). Sin3 e5 lang5 long2 chit8 sim chit8 chi3; bo5 lang5 kong2 i sou2 u7 e5 siok8 ka-ki7; si7 tak8 hang7 mih8 choe3 kong e5.  33). Su3-tou5 eng7 toa7 koan5-leng5 kan-cheng3 Chu2 Ia5-sou e5 koh-oah8; cheng3 lang5 ia7 tit-tioh8 toa7 un-tian2.  34). Ki5-tiong bo5 khiam3-kheh e5 lang5; in-ui7 kiN3 u7 chhan5-hng5 chhu3-theh8 e5, long2 boe7 i, toa3 in sou2 boe7 e5 gun5, he7 ti7 su3-tou5 e5 kha-e7;  35). chiau3 tak8 lang5 sou2 khiam3-eng7, pun hou7 in.
	36). U7 Li7-bi7 chok8 e5 lang5, chhut-si3 ti7 Ku-pi2-lou7, mia5 Iok-sek, su3-tou5 kio3 i choe3 Pa-na2-pa, (hoan-ek8 chiu7-si7 gau5 an-ui3 e5 lang5),  37). i u7 hng5 chiu7 boe7-khi3, chiong sou2 boe7 e5 gun5 toa3-lai5, he7 ti7 su3-tou5 e5 kha-e7.

[5]	Na7-si7 u7 chit8 lang5 mia5 A-na2-ni5-a, kap i e5 bou2 Sat-hui-lat, boe7 i e5 san2-giap8, chiong sou2 boe7 e5 gun5, am3-chiN7 lau5 kui2-na7 hun7, i e5 bou2 iah7 chai;  2). ki5-u5 e5 toa3 lai5 he7 ti7 su3-tou5 e5 kha-e7.  3). Pi2-tek kong2, A-na2-ni5-a, siaN2-su7 Sat-tan3 chhiong-moa2 li2 e5 sim lai5 phian3 Seng3 Sin5, chiong boe7 hng5 e5 gun5 am3-chiN7 lau5 kui2-na7 hun7?  4). Hng5 iau2-be7 boe7, kiam2 m7 si7 li2 e5? boe7 liau2, hit e5 gun5 kiam2 m7 si7 li2 chu2-i3? Li2 sim-lai7 siaN2-su7 siuN7-chhut chit e5 tai7-chi3 ah? Li2 m7 si7 phian3 lang5, chiu7-si7 phian3 Siong7-te3.  5). A-na2-ni5-a thiaN-kiN3 chiah e5 oe7, chiu7 lek-loh8-khi3, tng7 khui3; thiaN-kiN3 e5 lang5 long2 toa7 kiaN.  6). Chiah e5 siau3-lian5 lang5 khi2-lai5, siu-sip8 i e5 sin-si, kng chhut-khi3 bai5-chong3.
	7). Iok-liok8 ke3 saN tiam2 cheng ku2, i e5 bou2 iah8 jip8-lai5, iau2-be7 chai chit e5 su7.  8). Pi2-tek in3 i kong2, Li2 ka7 goa2 kong2, lin2 boe7 hng5 e5 ke3-chiN5 si7 chiah choe7 mah? Kong2, Tioh8, si7 chiah choe7.  9). Na7-si7 Pi2-tek tui3 i kong2, Lin2 siaN2-su7 tang5-sim lai5 chhi3 Chu2 e5 Sin5 ah? Li2 khoaN3, bai5-chong3 li2 e5 tiong7-hu e5, in e5 kha i2-keng kau3 mng5-khau2, iah8 beh kng li2 chhut-khi3.  10). Hu7-jin5-lang5 chek-si5 lek ti7 i e5 kha-cheng5, tng7 khui3; hiah e5 siau3-lian5 lang5 jip8-lai5, khoaN3 i i2-keng si2, chiu7 kng i chhut-khi3, bai5-chong3 ti7 i tiong7-hu e5 sin-piN.  11). Choan5 kau3-hoe7 kap kiN3-na7 thiaN-kiN3 chiah e5 tai7-chi3 e5, long2 toa7 kiaN.
	12). Tui3 su3-tou5 e5 chhiu2 u7 kiaN5 choe7-choe7 sin5-jiah kap ki5-su7 ti7 peh-siN3 e5 tiong-kan; cheng3 lang5 long2 tang5-sim chu7-chip8 ti7 Sou2-lo5-bun5 e5 leng2-long5.  13). Ki5-u5 e5 lang5 bo5 chit8-e5 kaN2 kun7-oa2 in; na7-si7 peh-siN3 chun-tiong7 in;  14). sin3 lai5 kui Chu2 e5 lang5 it-hoat ke-thiN, lam5-lu2 long2 chin choe7;  15). sim7-chi3 u7 kng piN7-lang5 kau3 ti7 koe-lou7, he7 ti7 phou-a2, ng3-bang7 Pi2-tek keng-ke3 e5 si5, in u7-e5 oe7 hou7 i e5 iaN2 im3-tioh8.  16). Iau2 u7 choe7-choe7 lang5 tui3 Ia5-lou7-sat-leng2 si3-ui5 e5 siaN5 lai5; chhoa7 piN7-lang5 kap hou7 sia5-sin5 sou2 khou2-chhou2 e5; in long2 tit-tioh8 i-ho2.
	17). Tok8-tok8 che3-si-thau5, i2-kip8 long2-chong2 tang5--i e5 lang5, (chiu7-si7 Sat-thou2-kai tong2,) khia7-khi2-lai5, moa2 sim oan3-tou3,   18). he7 chhiu2 liah8 su3-tou5, koaiN in ti7 kong e5 kaN.  19). Na7-si7 Chu2 e5 thiN-sai3 mi5-si5 khui kaN mng5, chhoa7 in chhut, kong2,  20). Lin2 tioh8 khi3 khia7 ti7 tian7-nih8, eng7 chit e5 Oah8-mia7 e5 oe7 long2 tui3 peh-siN3 kong2.  21). In thiaN-kiN3 chiah e5 oe7, thiN phu2-kng chiu7 jip8 tian7 lai5 ka3-si7. Che3-si-thau5 kap tang5--i e5 lang5 kau3, chio-chip8 kong-hoe7, kap I2-sek-liat8 peh-siN3 e5 lau7-toa7, chhe lang5 khi3 kaN-nih8 toa3 in lai5.  22). Ge5-iah8 kau3 te3, chhe7 in bo5 ti7 kaN-nih8; chiu7 to3-lai5 po3, kong2,  23). Goan2 khoaN3-kiN3 kaN koaiN kau3 chin kian-kou3, kou3-siu2 e5 lang5 khia7 ti7 tak8 e5 mng5-khau2; kau3 khui e5 si5, chhe7 bo5 lang5 ti7 lai7-bin7.  24). Tian7-si kap chiah e5 che3-si-thau5 thiaN-kiN3 chiah e5 oe7, chiu7 ui7-tioh8 in toa7 tiu5-tu5, m7 chai chit e5 su7 beh chaiN2-iuN7.  25). U7 chit8 lang5 lai5 po3 in kong2, Lin2 sou2 koaiN ti7 kaN-nih8 e5 lang5 hian7-chai7 khia7 ti7 tian7-nih8 ka3-si7 peh-siN3.  26). Tian7-si kap ge5-iah8 chiu7 khi3 chhoa7 in lai5, m7 kaN2 eng7 kiong5; in-ui7 kiaN peh-siN3, kiaN-liau2 hou7 in eng7 chioh8-thau5 tim3.  27). Chhoa7 lai5 liau2, chiu7 hou7 in khia7 ti7 kong-hoe7 e5 bin7-cheng5. Che3-si-thau5 mng7 in, kong2,  28). Goan2 bat giam5-giam5 kim3 lin2 boh8-tit eng7 chit e5 mia5 ka3-si7 lang5, lin2 chiu7 chiong lin2 e5 ka3-si7 pian3 thoan5 ti7 Ia5-lou7-sat-leng2, beh eng7 chit lang5 e5 huih kui ti7 goan2.  29). Pi2-tek kap ki5-u5 e5 su3-tou5 in3, kong2, Sun7-than3 Siong7-te3 khah ke3-thau5 ti7 sun7-than3 lang5, si7 hap8-gi5.  30). Lin2 sou2 tiau3 ti7 chha5-nih8, lai5 hai7-si2 e5 Ia5-sou, lan2 liat8-chou2 e5 Siong7-te3 i2-keng hou7 I koh-oah8.  31). Chit e5 Ia5-sou, Siong7-te3 eng7 ka-ki7 e5 chiaN3 chhiu2 ku2-khi2 I choe3 Jin5-kun, choe3 Kiu3-chu2, beh chiong hoan2-hoe2 kap sia3-choe7 siuN2-su3 I2-sek-liat8 peh-siN3.  32). Koh goan2 ui7-tioh8 chiah e5 su7 choe3 kan-cheng3; Siong7-te3 sou2 siuN2-su3 hou7 sun7-than3 I e5 lang5 e5 Seng3 Sin5 ia7 choe3 kan-cheng3.
	33). In thiaN-liau2, chin7-chai7 siu7-khi3, ai3 hai7-si2 in.  34). Tok8-tok8 u7 chit8 e5 Hoat-li7-sai3 lang5, mia5 ka-ma2-liat8, si7 cheng3 peh-siN3 sou2 keng3-tiong7 e5 kau3-hoat-su, khi2-lai5 khia7 ti7 kong-hoe7 tiong, hoan-hu3 hou7 hiah e5 lang5 chiam7-si5 chhut-khi3.  35). Chiu7 tui3 tai7-ke kong2, I2-sek-liat8 lang5 ah, lin2 tioh8 ka-ki7 kin2-sin7, beh chaiN2-iuN7 pan7 chiah e5 lang5.  36). In-ui7 cheng5 u7 Tiu-tai7 chhut-thau5, ka-ki7 khoa-khau2 choe3 toa7; oa2 i e5 lang5 iok-liok8 si3 pah; i siu7 thai5, te3 i e5 lang5 si3-soaN3, bo5-lo5-khi3.  37). Chit lang5 i2-au7 cho7 ke-kah e5 si5 koh u7 Ka-li7-li7 e5 Iu5-tai7 chhut-thau5 in2-iu2 peh-siN3 than3 i; i ia7 biat8-bo5, te3 i e5 lang5 long2 si3-soaN3.  38). TaN goa2 ka7 lin2 kong2, Boh8-tit chhap chiah e5 lang5, pang3 ku3-chai7 in; in-ui7 chit e5 ke3-bou5, chit e5 sou2 choe3, na7 chhut ti7 lang5, tek-khak beh pai7-hoai7;  39). na7 chhut ti7 Siong7-te3, lin2 chiu7 boe7 pai7-hoai7 in; koh kiaN-liau2 lin2 ia7 si7 kap Siong7-te3 kau-chian3.  40). In chiu7 than3 i; tiau3 su3-tou5 lai5 phah in, beng7-leng7 in boh8-tit eng7 Ia5-sou e5 mia5 lai5 kong2, chiu7 pang3 in.  41). Su3-tou5 li7-khui kong-hoe7 cheng5, long2 hoaN-hi2, si7 in-ui7 in tit-tioh8 khoaN3-choe3 oe7 kham-tit ui7-tioh8 chit e5 Mia5 siu7 leng5-jiok8.  42). Chiu7 ti7 tian7-nih8, ti7 jin5-ke, ka3-si7 lang5, thoan5 Ia5-sou choe3 Ki-tok, tak8 jit8 bo5 soah.

[6]	Tng hit si5, hak8-seng ke-thiN choe7-choe7, u7 kong2 Hi-li7-ni5 oe7 e5 Iu5-thai3 lang5, tui3 Hi-pek-lai5 lang5 chhut oan3-gian5, in-ui7 tak8 jit8 e5 kiong-kip, bo5 kou3-tioh8 in e5 koaN2-hu7.  2). Chap8-ji7 e5 su3-tou5 kio3 cheng3 hak8-seng lai5 tui3 in kong2, Goan2 chiong Siong7-te3 e5 to7-li2 pang3-he7 teh, lai5 pan7-li2 chiah8-sit8, m7 hap8-gi5.  3). Sou2-i2 hiaN-ti7 ah, tioh8 tui3 lin2 tiong-kan keng2 u7 ho2 mia5-siaN, siu7 Sin5 kap ti3-hui7 chhiong-moa2 e5, chhit lang5, goan2 chiu7 siat-lip8 in koan2-li2 chit e5 su7.  4). Goan2 beh choan-bu7 ki5-to2, thoan5-to7.  5). Cheng3 lang5 hoaN-hi2 chit e5 oe7; chiu7 keng2 Su7-the5-hoan2, i si7 u7 sin3 kap Seng3 Sin5 moa2-moa2 e5 lang5, koh keng2 Hui-lek8, Pek-lo5-ko-lo5, Ni5-ka-na2, The5-bun5, Pa-bi2-na2, kap bat jip8 Iu5-thai3 kau3 e5 An-the5-o lang5 Ni5-ko-lah;  6). hou7 in khia7 ti7 su3-tou5 e5 bin7-cheng5; chiu7 ki5-to2, ka7 in hoaN7 chhiu2.
	7). Siong7-te3 e5 to7-li2 na2 heng-ong7; ti7 Ia5-lou7 sat-leng2 hak8-seng e5 siau3-giah8 ke-thiN chin choe7; che3-si sun7-hok8 ti7 hok-im iah8 choe7-choe7.
	8). Su7-the5-hoan2 siu7 un-tian2 kap chai5-leng5 moa2-moa2, kiaN5 toa7 e5 ki5-su7 sin5-jiah ti7 peh-siN3 e5 tiong-kan.  9). Hit si5 u7 hoe7-tng5 kio3 choe3 Li7-pek-te7-na2 e5, kap Kou2-li7-nai7 e5, A-lek8-san-thai3 e5, i2-kip8 tui3 Ki-li7-ka, A-se-a lai5 e5, kui2-na7 lang5 khi2-lai5 kap Su7-the5-hoan2 pian7-lun7,  10). Su7-the5-hoan2 eng7 ti3-hui7 eng7 Sin5 lai5 kong2, in boe7-oe7 ti2-tng.  11). Chiu7 eng7 lang5 chhut-lai5, kong2, Goan2 bat thiaN-kiN3 i kong2 pong3-tok8 Mou5-se kap Siong7-te3 e5 oe7.  12). In koh kiau-so peh-siN3, kap tiuN2-lo2, kap keng-hak8-su7, hut-jian5 kau3, liah8 i, toa3 kau3 kong-hoe7, kio3 ke2 kan-cheng3 lai5, kong2,  13). Chit lang5 kong2-oe7 kong-kek chit e5 seng3 e5 sou2-chai7 kap lut8-hoat bo5 soah;  14). in-ui7 goan2 bat thiaN-kiN3 i kong2, Chit e5 Na2-sat-lek8 lang5 Ia5-sou beh hui2-hoai7 chit e5 sou2-chai7, ia7 beh koe2-oaN7 Mou5-se sou2 thoan5 hou7 lan2 e5 kui-le7.  15). Hit tiap8 che7 ti7 kong-hoe7 tiong e5 lang5, long2 chu3-bak8 khoaN3 i, khoaN3 i e5 bin7 chhin-chhiuN7 thiN-sai3 e5 bin7.

[7]	Che3-si-thau5 chiu7 kong2, Chiah e5 su7 si7 an2-ni mah?  2). Su7-the5-hoan2 kong2, Liat8-ui7 hu7-heng, chhiaN2 thiaN.  Lan2 e5 chou2 A-pek-lah8-han2, iau2 ti7 Bi2-sou2-pho-tai7-bi2, be7 khia7-khi2 Hap-lan5 e5 si5, eng5-kng e5 Siong7-te3 tui3 i hian2-hian7, ka7 i kong2,  3). Li7-khui li2 e5 toe7-hng kap chong-chok8, kau3 goa2 sou2 beh chi2-si7 li2 e5 toe7-hng.  4). Hit si5 i chiu7 chhut Ka-lek8-ti2 lang5 e5 toe7-hng, khia7-khi2 ti7 Hap-lan5; i e5 lau7-pe7 si2 liau2-au7, Siong7-te3 tui3 hia ka7 i soa2 kau3 chit sou2-chai7, chiu7-si7 lin2 taN sou2 khia7-khi2 e5;  5). ti7 chia peng3 bo5 san2-giap8 hou7 i, lian5 khia7-kha e5 sou2-chai7 ia7 bo5; hit si5 i iau2-be7 u7 kiaN2, na7-si7 Siong7-te3 eng3-un2 beh eng7 chit sou2-chai7 hou7 i choe3 giap8, soa3 kau3 i e5 hou7-e3.  6). Chong2-si7 Siong7-te3 u7 an2-ni kong2, i e5 hou7-e3 teh-beh chhut-goa7 ti7 iN7-pang, lang5 beh eng7 in choe3 lou5-chai5, phaiN2 khoan2-thai7 in, si3-pah ni5 ku2.  7). Siong7-te3 koh kong2, In choe3 lou5-chai5 sou2 hok8-sai7 e5 kok, goa2 beh sim2-phoaN3 i; au7-lai5 in beh chhut-lai5, hok8-sai7 goa2 ti7 chit ui7.  8). Koh eng7 kat-le2 e5 iok hou7 i; tui3 an2-ni i siN I2-sat, te7 poeh jit8 ka7 i kiaN5 kat-le2; I2-sat siN Nga2-kok, Nga2-kok siN lan2 chap8-ji7 e5 chou2.  9). Liat8-chou2 oan3-tou3 Iok-sek, boe7 i khi3 Ai-kip8;  10). na7-si7 Siong7-te3 kap i ti7-teh, kiu3 i thoat-li7 long2-chong2 e5 khou2-lan7, hou7 i ti7 Ai-kip8 ong5 Hoat-lo2 e5 bin7-cheng5 tit-tioh8 un-tian2 kap ti3-hui7; Hoat-lo2 chiu7 lip8 i chong2-li2 Ai-kip8 kok, kap i e5 choan5 ke.  11). Tu2-tioh8 Ai-kip8, Ka-lam5, pian3 toe7 ki-hng, toa7 kan-khou2; lan2 e5 liat8-chou2 chhe7 bo5 bi2-niu5.  12). Nga2-kok thiaN-kiN3 Ai-kip8 u7 gou7-kak, chiu7 thau5 chit8 pai2 chhe lan2 e5 liat8-chou2 khi3.  13). Kau3 te7 ji7 pai2 Iok-sek hou7 hiaN-ti7 bat i; Iok-sek e5 chok8 Hoat-lo2 soa3 tit-tioh8 chai.  14). Iok-sek chiu7 chhe lang5 poaN-chhiaN2 lau7-pe7 Nga2-kok, kap choan5 chok8, chhit-chap8-gou7 lang5 lai5.  15). Nga2-kok chiu7 loh8-khi3 Ai-kip8; i kap lan2 e5 liat8-chou2 si2 ti7 hia;  16). un7 koan kau3 Si7-kiam3, bai5-chong3 ti7 A-pek-lah8-han2 eng7 gun5 tui3 Hap-boat e5 kiaN2-sun sou2 boe2 ti7 Si7-kiam3 e5 bong7-toe7.  17). Kau3 Siong7-te3 tui3 A-pek-lah8-han2 eng7 chiu3-choa7 sou2 eng3-un2 e5, hit e5 ki5 i2-keng kun7, peh-siN3 chiu7 siN-thoaN3 heng-ong7 ti7 Ai-kip8;  18). kau3 pat8 e5 ong5 m7 bat Iok-sek e5, khi2-lai5 koan2-li2 Ai-kip8.  19). I bou5-hai7 lan2 e5 chok8, phaiN2 khoan2-thai7 lan2 e5 chou2, beng7-leng7 tioh8 khi3-sak in e5 eN-a2, hou7 in boe7 oah8.  20). Hit si5 Mou5-se chhut-si3, hui-siong5 e5 chheng-siu3; iuN2-chhi7 ti7 lau7-pe7 e5 ke saN geh8 jit8;  21). siu7 khi3-sak e5 si5, Hoat-lo2 e5 cha-bou2-kiaN2 khioh-khi3, iuN2-chhi7 choe3 ka-ki7 e5 kiaN2.  22). Mou5-se hak8-sip8 Ai-kip8 lang5 long2-chong2 e5 hak8-bun7; kong2 oe7 kiaN5 tai7-chi3 long2 u7 chai5-leng5.  23). Chiong-kun7 si3-chap8 he3, siuN7 beh khi3 khoaN3 i e5 hiaN-ti7, I2-sek-liat8 e5 kiaN2-sun.  24). KhoaN3-kiN3 chit8 lang5 siu7 oan-ong2, chiu7 po2-hou7 i, thoe3 siu7 khut e5 lang5 sin-oan, phah Ai-kip8 lang5;  25). phah-sng3 hiaN-ti7 oe7 hiau2-ngou7 Siong7-te3 eng7 i e5 chhiu2 kiu3 in; na7-si7 in boe7 hiau2-ngou7.  26). Keh jit8 tu2-tng7 in teh saN-phah, ai3 hou7 in koh ho5, chiu7 kong2, Lin2 si7 hiaN-ti7, siaN2-su7 saN khi-hu7?  27). Hit e5 khi-hu7 chhu3-piN e5 lang5 ku7-choat8 i, kong2, Chi7-chui7 siat-lip8 li2 choe3 koaN-hu2, choe3 sim2-phoaN3 si, lai5 ti7-li2 goan2 ah?  28). Li2 ai3 beh hai7-si2 goa2, chhin-chhiuN7 cha7-jit8 hai7-si2 hit e5 Ai-kip8 lang5 mah?  29). Mou5-se in-ui7 chit ku3 oe7 chiu7 chau2, chhut-goa7 ti7 Bi2-tian5 e5 toe7-hng; ti7 hia siN nng7 e5 kiaN2.  30). Ke3 si3-chap8 ni5, ti7 Se-nai2 soaN e5 khong3-ia2, chhi3-phe3 he2-iam7 e5 tiong-kan, u7 thiN-sai3 tui3 i hian2-hian7.  31). Mou5-se khoaN3-liau2, ki5-koai3 sou2 khoaN3-kiN3 e5; tu2-a2 kun7-oa2 beh jin7-chin khoaN3, chiu7 u7 Chu2 e5 siaN, kong2,  32). Goa2 chiu7-si7 li2 e5 liat8-chou2 e5 Siong7-te3, chiu7-si7 A-pek-lah8-han2, I2-sat, Nga2-kok e5 Siong7-te3. Mou5-se ngiauh8-ngiauh8-chhoah, m7 kaN2 jin7-chin khoaN3.  33). Chu2 ka7 i kong2, Li2 e5 oe5 tioh8 thng3-khi2-lai5; in-ui7 li2 sou2 khia7 e5 ui7 si7 seng3 toe7.  34). Goa2 e5 peh-siN3 ti7 Ai-kip8, goa2 sit8-chai7 khoaN3-kiN3 in e5 khun3-khou2, iah8 thiaN-kiN3 in e5 thou2-khui3, chiu7 kang3-lim5 lai5 kiu3 in; taN li2 lai5, goa2 beh chhe li2 khi3 Ai-kip8.  35). Chit e5 Mou5-se chiu7-si7 in sou2 ku7-choat8 e5, kong2, Chi7-chui7 siat-lip8 li2 choe3 koaN-hu2, choe3 sim2-phoaN3 si ah? Chit e5 lang5 Siong7-te3 thok chhi3-phe3 lai7 tui3 i sou2 hian2-hian7 e5 thiN-sai3, chhe i choe3 koaN-hu2, choe3 kiu3-siok8 e5.  36). Chit e5 lang5 chhoa7 in chhut, kiaN5 ki5-su7 sin5-jiah, ti7 Ai-kip8, Ang5-hai2, kap khong3-ia2, si3-chap8 ni5 ku2.  37). Chit e5 lang5 chiu7-si7 hit e5 ka7 I2-sek-liat8 kiaN2-sun kong2 e5 Mou5-se, kong2, Siong7-te3 beh tui3 lin2 hiaN-ti7 e5 tiong-kan ui7-tioh8 lin2 theng2 siN chit8 e5 sian-ti, chhin-chhiuN7 goa2.  38). Chit e5 lang5 chiu7-si7 hit e5 ti7 khong3-ia2-nih8 e5 hoe7-tiong, kap ti7 Se-nai2 soaN tui3 i kong2 oe7 e5 thiN-sai3, i2-kip8 liat8-chou2, saN-kap ti7-teh e5; i iah8 tit-tioh8 oah8 e5 chiau3-beng7 thoan5 hou7 lan2;  39). lan2 e5 liat8-chou2 m7 ai3 sun7-than3 i, hoan2-tng2 ku7-choat8 i, sim to3-tng2 ti7 Ai-kip8, ka7 A-lun5 kong2,  40). Li2 tioh8 ka7 goan2 cho7 sin5-beng5 choe3 thau5 chhoa7 goan2; in-ui7 chit e5 chhoa7 goan2 chhut Ai-kip8 e5 Mou5-se, m7 chai i chaiN2-iuN7.  41). Hit si5 in chiu7 cho7 gu5-a2, koh hian3-che3 ti7 hit e5 siong7, hoaN-hi2 in ka-ki7 e5 chhiu2 sou2 choe3 e5.  42). Siong7-te3 chiu7 oat8-lin3-tng2, chhut-chai7 in hok8-sai7 thian-siong7; chhin-chhiuN7 sian-ti e5 chheh sou2 ki3-chai3, kong2,
	I2-sek-liah8 ke ah, lin2 ti7 khong3-ia2 lek8-ke3 si3-chap8 ni5,
	Kiam2 bat eng7 seng-le2 che3-mih8 hian3 hou7 goa2 mah?
	43). Lin2 kng Mou5-lok8 e5 pou3-piN5,
	Kap Li2-hoan sin5 e5 chhiN,
	Chiu7-si7 lin2 sou2 cho7 lai5 pai3 e5 siong7;
	Goa2 beh chhian-soa2 lin2 ti7 Pa-pi2-lun5 goa7.
44). Lan2 liat8-chou2 ti7 khong3-ia2 u7 cheng3-ku3 e5 hoe7-bou7, chhin-chhiuN7 tui3 Mou5-se kong2 e5 hoan-hu3, Tioh8 chiau3 sou2 khoaN3-kiN3 e5 khoan2-sit lai5 cho7 i.  45). Au7-lai5 Siong7-te3 koaN2-tiok8 goa7-pang lang5 ti7 lan2 e5 chou2 e5 bin7-cheng5, lan2 e5 chou2 kap Iok-su-a ki3-jian5 seng5-chiap chit e5 hoe7-bou7, chiu7 toa3 i jip8 khi3 tiam3-ti7 hit e5 toe7-hng, tit8 kau3 Tai7-pit8 e5 si5;  46). i tit-tioh8 un-tian2 ti7 Siong7-te3 e5 bin7-cheng5, ai3 beh ka7 Nga2-kok e5 Siong7-te3 chhe7 chit8 e5 khia7-khi2 e5 ui7.  47). Tok8-tok8 Sou2-lo5-bun5 chiah ka7 i khi2 chhu3.  48). Chong2-si7 Chi3-koaiN5-e5 bo5 tiam3 ti7 lang5 e5 chhiu2 sou2 khi2 e5; chhin-chhiuN7 sian-ti kong2,
	49). Chu2 kong2, ThiN si7 goa2 e5 cho7-ui7,
	Toe7 si7 goa2 e5 kha-tah8-i2.
	Lin2 beh ka7 goa2 khi2 sim2-mih8 ho7 e5 chhu3?
	A2-si7 goa2 ah-hioh e5 sou2-chai7 ti7 ta2-loh8 ah?
	50). Chiah-e5 it-chhe3 kiam2 m7 si7 goa2 e5 chhiu2 sou2 chhong3-cho7 e5 mah?
	51). Lin2 e5 am7-kun2 ngi7, sim kap hi7 be7 siu7 kat-le2 e5 lang5, siong5-siong5 poe7-gek8 Seng3 Sin5; lin2 e5 chou2 an2-ni, lin2 ia7 an2-ni.  52). Sian-ti tiong ta2-loh8 chit8-e5 bo5 hou7 lin2 e5 chou2 khun2-tiok8 i ah? hiah e5 chham3-gu2 Gi7-e5 teh-beh kau3 e5 lang5, in ia7 hai7-si2 in; taN chit e5 Gi7-e5 lin2 bat sang3-kau lai5 hai7-si2 I;  53). tui3 thiN-sai3 lai5 siat e5 lut8-hoat, lin2 siu7-tioh8 ia7 bo5 siu2 i.
	54). In thiaN-kiN3 chiah e5 oe7, sim-lai7 chin7-chai7 siu7-khi3, ng3 i ka7-ge5 chhiat-chhi2.  55). Tok8-tok8 Su7-the5-hoan2 hou7 Seng3 Sin5 chhiong-moa2, chu3-bak8 khoaN3 thiN, khoaN3-kiN3 Siong7-te3 e5 eng5-kng, Ia5-sou khia7 ti7 Siong7-te3 e5 toa7 peng5,  56). chiu7 kong2, KhoaN3 ah! goa2 khoaN3-kiN3 thiN khui, Jin5-chu2 khia7 ti7 Siong7-te3 e5 toa7 peng5.  57). In toa7 siaN au5-kio3, ng hi7-khang, tang5 sim oe-khoeh i;  58). koaN2 i chhut siaN5, eng7 chioh8-thau5 tim3 i; choe3 kan-cheng3 e5 lang5 chiong in e5 saN he7 ti7 siau3-lian5 lang5, mia5 kio3 So3-lo5, e5 kha-cheng5.  59). In eng7 chioh8-thau5 tim3 Su7-the5-hoan2; Su7-the5-hoan2 kiu5, kong2, Chu2 Ia5-sou ah, chiap-lap8 goa2 e5 sin5.  60). Koh kui7-loh8-khi3, toa7 siaN kio3, kong2, Chu2 ah, boh8-tit eng7 chit e5 choe7 kui ti7 in. Kong2 soah chiu7 khun3.  So3-lo5 ia7 hoaN-hi2 i si2.

[8]	Hit jit8 ti7 Ia5-lou7-sat-leng2 e5 kau3-hoe7 tu2-tioh8 toa7 khun2-tiok8; su3-tou5 i2-goa7, long2 si3-soaN3 ti7 Iu5-thai3, Sat-ma2-li7-a chiah e5 toe7-hng.  2). U7 keng3-khian5 e5 lang5 bai5-chong3 Su7-the5-hoan2, ui7-tioh8 i tui5 heng toa7 thi5-khau3.  3). So3-lo5 toa7 ham7-hai7 kau3-hoe7, jip8 tak8 lang5 e5 ke, thoa in e5 lam5-lu2, sang3-kau loh8 kaN.
	4). Tui3 an2-ni hiah e5 si3-soaN3 e5 lang5 pian3 kiaN5, thoan5 hok-im e5 to7-li2.  5). Hui-lek8 loh8-khi3 Sat-ma2-li7-a e5 siaN5, eng7 Ki-tok thoan5 hou7 in.  6). Cheng3 lang5 thiaN-kiN3, koh khoaN3-kiN3 sou2 kiaN5 e5 sin5-jiah, chiu7 tang5 sim i3-hiong3 Hui-lek8 e5 oe7.  7). In-ui7 choe7-choe7 lang5 u7 hoan7-tioh8 sia5-sin5, hiah e5 sia5-sin5 toa7 siaN au5-kio3 chhut-khi3; pian3-sui7 e5, pai2-kha e5, iah8 choe7-choe7 tit-tioh8 i-ho2.  8). Hit e5 siaN5-lai7 toa7 hoaN-hi2.
	9). Chong2-si7 u7 chit8 lang5, mia5 kio3 Se-bun5, peng5-sou3 ti7 siaN5-lai7 kiaN5 sia5-sut8, chu7-khoa choe3 toa7, hou7 Sat-ma2-li7-a e5 peh-siN3 gong5-ngiah8;  10). tui3 soe3 kau3 toa7, bo5 m7 i3-hiong3 i, kong2, Chit lang5 si7 Siong7-te3 e5 koan5-leng5, chiu7-si7 hit e5 chheng choe3 Toa7 e5.  11). In i3-hiong3 i e5 ian5-kou3, si7 in-ui7 i ku2-ku2 eng7 sia5-sut8 hou7 in gong5-ngiah8.  12). Kau3 in sin3 Hui-lek8 sou2 thoan5 e5 hok-im, lun7 Siong7-te3 e5 kok kap Ia5-sou Ki-tok e5 mia5, chiu7 u7 lam5-lu2 siu7 soe2-le2.  13). Se-bun5 ka-ki7 ia7 sin3; i2-keng siu7 soe2-le2, siong5-siong5 kun-sui5 Hui-lek8; khoaN3 i sou2 kiaN5 chiah e5 sin5-jiah toa7 koan5-leng5, chiu7 gong5-ngiah8.
	14). Ti7 Ia5-lou7-sat-leng2 e5 su3-tou5 thiaN-kiN3 Sat-ma2-li7-a i2-keng chiap-lap8 Siong7-te3 e5 to7-li2, chiu7 chhe Pi2-tek Iok-han7 khi3 in hia.  15). In i2-keng loh8-khi3, chiu7 thoe3 in ki5-to2, hou7 in siu7 Seng3 Sin5;  16). in-ui7 Seng3 Sin5 iau2-be7 lim5-kau3 in chit8 lang5; in chi2-u7 siu7 soe2-le2, kui ti7 Chu2 Ia5-sou e5 mia5 na7-tiaN7.  17). Tui3 an2-ni ka7 in hoaN7 chhiu2, in chiu7 siu7 Seng3 Sin5 .  18). Chong2-si7 Se-bun5 khoaN3-kiN3 tui3 su3-tou5 e5 hoaN7 chhiu2 chiu7 u7 Seng3 Sin5 hou7 lang5, chiah chiong chiN5 hian3 hou7 in,  19). kong2, Iah8 chiong chit e5 koan5 hou7 goa2, ti3-kau3 goa2 e5 chhiu2 sou2 hoaN7 e5 lang5 siu7-tioh8 Seng3 Sin5.  20). Tok8-tok8 Pi2-tek tui3 i kong2, Li2 e5 gun5 kap li2 saN-kap biat8-bo5, in-ui7 li2 phah-sng3 Siong7-te3 e5 siuN2-su3 beh eng7 chiN5 lai5 boe2.  21). Li2 ti7 chit e5 su7 bo5 hun7, bo5 kan-siap8; in-ui7 ti7 Siong7-te3 e5 bin7-cheng5 li2 e5 sim put-cheng3.  22). Sou2-i2 tioh8 hoan2-hoe2 li7-khui li2 chit e5 phaiN2, lai5 kiu5 Chu2, kiam2-chhai2 li2 sim-lai7 e5 liam7-thau5 oe7 tit sia3-bian2.  23). In-ui7 goa2 khoaN3-kiN3 li2 jip8 ti7 khou2-taN2 e5 tiong-kan, hou7 put-gi7 khun2-pak8.  24). Se-bun5 in3 kong2, Lin2 thoe3 goa2 kiu5 Chu2, hou7 lin2 sou2 kong2 e5 long2 bo5 kau3 ti7 goa2.
	25). In i2-keng choe3 kan-cheng3 lai5 thoan5 Chu2 e5 to7-li2, chiu7 to3-khi3 Ia5-lou7-sat-leng2; ti7 Sat-ma2-li7-a lang5 choe7-choe7 e5 hiuN-sia7 thoan5 hok-im.
	26). Chu2 e5 thiN-sai3 tui3 Hui-lek8 kong2, Khi2-lai5, tui3 lam5-si3 khi3, kau3 tui3 Ia5-lou7-sat-leng2 loh8-khi3 Ka-sat e5 lou7; hia chiu7-si7 khong3-ia2.  27). Chiu7 khi2-lai5 khi3; tu2-tng7 u7 chit8 e5 Ai-the5-o-pek lang5, chiu7-si7 Ai-the5-o-pek lu2-ong5, Kan-tai7-ki, u7 koan5 e5 thai3-kam3, chong2-koan2 i e5 gun5-khou3; i i2-keng kau3 Ia5-lou7-sat-leng2 keng3-pai3;  28). to3-tng2-lai5, che7 ti7 chhia-nih8, teh thak8 sian-ti I2-sai3-a e5 chheh.  29). Seng3 Sin5 ka7 Hui-lek8 kong2, Chin3-cheng5 khi3 kun7-oa2 hit tiuN chhia.  30). Hui-lek8 chau2-khi3 chiu7-kun7 i, thiaN-kiN3 i teh thak8 sian-ti I2-sai3-a e5 chheh, chiu7 kong2, Li2 sou2 thak8 e5, li2 oe7 beng5-pek8 mah?  31). I kong2, Bo5 lang5 chi2-si7 goa2, thai2-tho2 oe7? Chiu7 chhiaN2 Hui-lek8 chiuN7 chhia saN-kap che7.  32). Sou2 thak8 e5 seng3-keng chiu7-si7 chit toaN7,
	I hou7 lang5 khan, chhin-chhiuN7 iuN5 kau3 siu7 thai5 e5 sou2-chai7,
	I bo5 khui chhui3, Chhin-chhiuN7 iuN5-a2 tui3 chian2-mng5 e5 bo5 chhut siaN;
	33). I pi-bi5 e5 si5, siu7 bo5 kong-gi7 e5 sim2-phoaN3.
	I e5 se3-tai7 chi7-chui7 beh thoan5-sut8?
	In-ui7 I e5 oah8-mia7 tui3 toe7-chiuN7 siu7 toat8-khi3.
34). Thai3-kam3 in3 Hui-lek8 kong2, ChhiaN2 mng7, sian-ti kong2 chit e5 oe7 si7 chi2 sim2-mih8 lang5? si7 chi2 pun2-sin, a2-si7 pat8 lang5 ah?  35). Hui-lek8 chiu7 khui chhui3, tui3 chit e5 seng3-keng khi2, eng7 Ia5-sou thoan5 hou7 i.  36). KiaN5 lou7 e5 si5, kau3 u7 chui2 e5 ui7; thai3-kam3 kong2, Li2 khoaN3, chia u7 chui2; goa2 siu7 soe2-le2 u7 sim2-mih8 chou2-gai7?  38). Chiu7 hoan-hu3 theng5 chhia; Hui-lek8 kap thai3-kam3 nng7 lang5 loh8 chui2; Hui-lek8 chiu7 ka7 i kiaN5 soe2-le2.  39). Tui3 chui2-nih8 chiuN7-lai5 e5 si5, Chu2 e5 Sin5 toa3 Hui-lek8 khi3; thai3-kam3 bo5 koh khoaN3-kiN3 i, in-ui7 choe3 i chiuN7 lou7, ia7 chin hoaN-hi2.  40). Au7-lai5 Hui-lek8 ti7 A-so2-tou hou7 lang5 tu2-tioh8; chiu7 pian3 kiaN5 chiah e5 siaN5 thoan5 hok-im, tit8 kau3 Kai-sat-li7-a.

[9]	So3-lo5 iau2-ku2 it-bi7 hang2-hoah ai3 thai5 Chu2 e5 hak8-seng, khi3 kiN3 che3-si-thau5,  2). tui3 i kiu5 phoe hou7 Tai7-ma2-sek chiah e5 hoe7-tng5, na7 tu2-tioh8 than3 chit e5 Lou7 e5 lang5, bo5 lun7 lam5-lu2, i chiu7 thang pak8 in, toa3 kau3 Ia5-lou7-sat-leng2.  3). KiaN5 kun7 Tai7-ma2-sek e5 si5, hut-jian5 tui3 thiN u7 kng ui5-lui5 chio3 i;  4). i chiu7 poah8-to2 ti7 toe7-nih8, thiaN-kiN3 siaN ka7 i kong2, So3-lo5, So3-lo5, siaN2-su7 khun2-tiok8 goa2?  5). I kong2, Chu2 ah, li2 si7 chi7-chui7? Kong2, Goa2 chiu7-si7 li2 sou2 khun2-tiok8 e5 Ia5-sou.  6). Chong2-si7 li2 tioh8 khi2-lai5 jip8 siaN5, li2 sou2 eng-kai choe3 e5 beh ka7 li2 kong2.  7). Tang5 kiaN5 e5 lang5 cheng7-cheng7 khia7-teh, thiaN-kiN3 siaN, ia7 bo5 khoaN3-kiN3 lang5.  8). So3-lo5 tui3 toe7-nih8 khi2-lai5; bak8-chiu thi2-khui, boe7 khoaN3-kiN3 sim2-mih8; lang5 khan i e5 chhiu2, chhoa7 i jip8 Tai7-ma2-sek.  9). Lek8-ke3 saN jit8 boe7 khoaN3-kiN3, bo5 chiah8 ia7 bo5 lim.
	10). Ti7 Tai7-ma2-sek u7 chit8 e5 hak8-seng mia5 A-na2-ni5-a; Chu2 ti7 iN7-siong7 tiong ka7 i kong2, A-na2-ni5-a ah. I kong2, Chu2 ah, goa2 ti7 chia.  11). Chu2 tui3 i kong2, Khi2-lai5, khi3 hit tiau5 koe-lou7 kio3 choe3 Tit8 e5, ti7 Iu5-tai7 e5 ke chhe7 Tai7-sou3 lang5, mia5 So3-lo5: in-ui7 i tu2-tu2 teh ki5-to2;  12). koh u7 khoaN3-kiN3 chit8 lang5, mia5 A-na2-ni5-a, jip8-lai5, ka7 i hoaN7 chhiu2, hou7 i oe7 khoaN3-kiN3.  13). Na7-si7 A-na2-ni5-a in3 kong2, Chu2 ah, goa2 thiaN-kiN3 choe7-choe7 lang5 kong2, chit lang5 ti7 Ia5-lou7-sat-leng2 bat chaiN2-iuN7 toa7 phaiN2 khoan2-thai7 li2 chiah e5 seng3-tou5;  14). koh i ti7 chia u7 chiah e5 che3-si-thau5 e5 koan5, thang lai5 pak8 kiN3-na7 kiu5-kio3 li2 e5 mia5 e5 lang5.  15). Tok8-tok8 Chu2 ka7 i kong2, Choe3 li2 khi3; i si7 goa2 keng2-soan2 e5 khi3-ku7, beh po3-iong5 goa2 e5 mia5 ti7 goa7-pang, kap kok-ong5, i2-kip8 I2-sek-liat8 kiaN2-sun e5 bin7-cheng5;  16). goa2 ia7 beh hou7 i chai, i tioh8 in-ui7 goa2 e5 mia5 siu7 joa7 choe7 e5 kan-khou2.  17). A-na2-ni5-a chiu7 khi3, jip8 i e5 chhu3; chhiu2 hoaN7 i, kong2, HiaN-ti7 So3-lo5, Chu2, chiu7-si7 li2 lai5 e5 si5 lou7-tiong chhut-hian7 hou7 li2 khoaN3 e5 Ia5-sou, chhe goa2 lai5, hou7 li2 oe7 khoaN3-kiN3, koh tit-tioh8 Seng3 Sin5 chhiong-moa2.  18). Liam5-piN tui3 i e5 bak8-chiu u7 mih8 ka-lauh8, chhin-chhiuN7 hi5-lan5, i chiu7 khoaN3-kiN3; khi2-lai5 siu7 soe2-le2;  19). i2-keng chiah8 chiu7 iong2-kiaN7.
	So3-lo5 kap Tai7-ma2-sek e5 hak8-seng saN-kap toa3 kui2-na7 jit8.  20). Liam5-piN ti7 chiah e5 hoe7-tng5 soan-thoan5 Ia5-sou, kong2 I si7 Siong7-te3 e5 KiaN2.  21). ThiaN-kiN3 e5 lang5 long2 gong5-ngiah8, kong2, Chit lang5 kiam2 m7 si7 hit e5 ti7 Ia5-lou7-sat-leng2 chan5-hai7 hoan7-na7 kiu5-kio3 chit e5 mia5 e5 mah? koh lai5 chia tiau-ti5 beh pak8 lai5 thoa in kau hou7 chiah e5 che3-si-thau5.  22). Tok8-tok8 So3-lo5 it-hoat u7 leng5-lek8, pok-to2 toa3 ti7 Tai7-ma2-sek e5 Iu5-thai3 lang5, pian7-beng5 chit-e5 si7 Ki-tok.
	23). Ke3 choe7-choe7 jit8, Iu5-thai3 lang5 saN-kap ke3-bou5 beh thai5 i; chong2-si7 in e5 ke3-bou5 So3-lo5 chai.  24). In iah8 jit8 mi5 ti7 siaN5-mng5-nih8 tng-tan2 beh thai5 i;  25). na7-si7 i e5 hak8-seng thau3-mi5 chiong So3-lo5 eng7 na5 tui3 siaN5-chhiuN5 ka7 i lui7-loh8-khi3.
	26). I2-keng kau3 Ia5-lou7-sat-leng2, beh kap hak8-seng kau-poe5; in long2 kiaN i, m7 sin3 i si7 hak8-seng.  27). Tok8-tok8 Pa-na2-pa chhoa7 i chiu7-kun7 su3-tou5, chiong i ti7 lou7-tiong chaiN2-iuN7 khoaN3-kiN3 Chu2, Chu2 kap i kong2 oe7, i2-kip8 i toa3 Tai7-ma2-sek chaiN2-iuN7 ho2-taN2 ti7 Ia5-sou e5 mia5 lai5 thoan5, long2-chong2 kong2-khi2.  28). Chiu7 ti7 Ia5-lou7-sat-leng2 kap in chhut jip8, ho2-taN2 ti7 Chu2 e5 mia5 lai5 thoan5;  29). iah8 kap kong2 Hi-li7-ni5 oe7 e5 Iu5-thai3 lang5 kong2 oe7 pian7-lun7; tok8-tok8 hiah e5 lang5 tou5-bou5 beh thai5 i.  30). HiaN-ti7 chai, chiu7 sang3 i loh8 Kai-sat-li7-a, hou7 i to3-khi3 Tai7-sou3.
	31). Tui3 an2-ni pian3 Iu5-thai3, Ka-li7-li7, Sat-ma2-li7-a e5 kau3-hoe7 u7 peng5-an, tit-tioh8 kian3-lip8, kiaN5 tai7-chi3 keng3-ui3 Chu2, ia7 siu7 Seng3 Sin5 e5 an-ui3, lang5-giah8 na2 ke-thiN.
	32). Pi2-tek pian3 kiaN5 si3-hng e5 si5, ia7 loh8-khi3 chiu7-kun7 tiam3-ti7 Lu7-tai7 e5 seng3-tou5.  33). Ti7 hia tu2-tioh8 chit8 lang5, mia5 I2-ni5-nga2, in-ui7 hoan7-tioh8 pian3-sui7, to2 chhng5 poeh ni5.  34). Pi2-tek ka7 i kong2, I2-ni5-nga2, Ia5-sou Ki-tok i-ho2 li2 lah; khi2-lai5, li2 e5 phou-a2 ka-ki7 cheng2-tun3.  I liam5-piN khi2-lai5.  35). KiN3-na7 toa3 ti7 Lu7-tai7 kap Sat-lun5 e5 lang5 khoaN3-kiN3 i, chiu7 kui-hok8 Chu2.
	36). Ti7 Iok-phaN3 u7 chit8 e5 lu2-tou5, mia5 Tai7-pi2-tai7, hoan-ek8 chiu7-si7 To-ka: kiaN5 ho2 su7 kap chin2-che3 moa2-moa2.  37). Tong si5 phoa3-piN7 si2; lang5 soe2 i e5 sin-si, he7 ti7 lau5-teng2.  38). Lu7-tai7 kun7 Iok-phaN3, hak8-seng thiaN-kiN3 Pi2-tek ti7 hia, chiu7 chhe nng7 lang5 khi3 chhe7 i, kiu5 kong2, ChhiaN2 lai5 goan2 chia, m7 thang ian5-chhian5.  39). Pi2-tek chiu7 khi2-sin kap in khi3. I2-keng kau3, chhoa7 i chiuN7 lau5; cheng3 chiu2-koaN2 lang5 khia7 ti7 Pi2-tek e5 sin-piN, teh hau2, chiong To-ka kap in ti7-teh e5 si5 sou2 choe3 e5 i-hok8 hou7 i khoaN3.  40). Pi2-tek chiu7 kah cheng3 lang5 chhut-khi3, kui7-loh8-khi3, ki5-to2; oat8-tng2-sin ng3 sin-si, kong2 Tai7-pi2-tai7, khi2-lai5. I e5 bak8-chiu thi2-khui; khoaN3-kiN3 Pi2-tek, chiu7 khi2-lai5 che7.  41). Pi2-tek chhun chhiu2 hu5 i khi2-lai5, kio3 chiah e5 seng3-tou5 kap chiu2-koaN2 lang5 jip8-lai5, chiong koh-oah8 e5 To-ka kau hou7 in.  42). Thong Iok-phaN3 long2 chai; chiu7 u7 choe7-choe7 lang5 sin3 Chu2.  43). Pi2-tek ti7 Iok-phaN3 ku2-ku2 kap chit8 e5 hoan5-phe5 sai-hu7 Se-bun5 saN-kap toa3.

[10]	Ti7 Kai-sat-li7-a u7 chit8 lang5, mia5 Ko-ni5-liu5, choe3 I2-tai7-li7 iaN5 e5 pe2-chong2,  2). i si7 keng3-khian5 e5 lang5, kap choan5 ke keng3-ui3 Siong7-te3, choe7-choe7 chin2-che3 peh-siN3, siong5-siong5 ki5-to2 Siong7-te3.  3). Jit8-si5 iok-liok8 saN tiam2 cheng, ti7 iN7-siong7 tiong beng5-beng5 khoaN3-kiN3 Siong7-te3 e5 thiN-sai3 jip8-lai5 chiu7-kun7 i, tui3 i kong2, Ko-ni5-liu5.  4). I chu3-bak8 khoaN3, chin kiaN, kong2, Chu2 ah, u7 siaN2-su7? Chiu7 ka7 i kong2, Li2 e5 ki5-to2, li2 e5 chin2-che3 i2-keng chiuN7 kau3 Siong7-te3 e5 bin7-cheng5 choe3 ki3-liam7.  5). TaN li2 tioh8 chhe lang5 khi3 Iok-phaN3, chhiaN2 hit e5 Se-bun5, chheng choe3 Pi2-tek e5, lai5;  6). i hioh ti7 hoan5-phe5 sai-hu7 Se-bun5 tau , i e5 chhu3 ti7 hai2-piN.  7). Kap i kong2 oe7 e5 thiN-sai3 i2-keng the3-khi3, Ko-ni5-liu5 chiu7 kio3 nng7 e5 lou5-pok8, kap chit8 e5 keng3-khian5 e5 peng si5-siong5 kun-sui5 i e5;  8). chiong chiah e5 tai7-chi3 long2 ka7 in kong2, chiu7 chhe in khi3 Iok-phaN3.
	9). Keh jit8, in kiaN5 lou7 i2-keng kun7 siaN5, iok-liok8 jit8 tiong-kau3, Pi2-tek chiuN7 chhu3-teng2 ki5-to2;  10). chin iau, ai3 chiah8; lang5 tu2-tu2 teh pi7-pan7 tng3; Pi2-tek e5 sin5-hun5 iu5 ti7 siong7 goa7;  11). chiu7 khoaN3-kiN3 thiN khui, u7 khi3-ku7 kang3-loh8, chhin-chhiuN7 toa7 pak pou3, pak8 si3 e5 kak-thau5, tui7 ti7 toe7-nih8:  12). lai7-bin7 u7 toe7-chiuN7 tak8 lui7 si3-kha e5 siu3, thang5-thoa7, kap thiN tiong e5 pe-chiau2.  13). Koh u7 siaN tui3 i kong2, Pi2-tek, khi2-lai5; thai5 lai5 chiah8.  14). Na7-si7 Pi2-tek kong2, Chu2 ah, toan3-toan3 m7 thang, in-ui7 hoan7-na7 chhou-siok8 e5 mih8 kap bo5 chheng-khi3 e5, goa2 be7 bat chiah8.  15). Te7 ji7 pai2 u7 siaN koh tui3 i kong2, Siong7-te3 sou2 hou7 i chheng-khi3 e5, li2 boh8-tit liah8 choe3 chhou-siok8.  16). An2-ni saN pai2; hit e5 khi3-ku7 liam5-piN siu chiuN7 thiN.
	17). Pi2-tek sim-lai7 teh tiu5-tu5 sou2 khoaN3-kiN3 e5 iN7-siong7 sim2-mih8 i3-su3, tu2-tu2 hit tiap8 Ko-ni5-liu5 sou2 chhe lai5 e5 lang5, u7 mng7 kau3 Se-bun5 e5 chhu3, khia7 ti7 mng5-goa7,  18). Chhut siaN teh mng7 khoaN3 u7 Se-bun5, chheng choe3 Pi2-tek e5, hioh ti7 chia a2 bo5.  19). Pi2-tek iau2 teh siuN7 iN7-siong7 e5 si5, Seng3 Sin5 ka7 i kong2, U7 saN lang5 teh chhe7 li2.  20). TaN tioh8 khi2-lai5, loh8-khi3, kap in khi3, m7 bian2 giau5-gi5; in-ui7 si7 goa2 chhe in.  21). Pi2-tek loh8-khi3, kiN3 hiah e5 lang5, kong2, Goa2 chiu7-si7 lin2 sou2 chhe7 e5 lang5; lin2 lai5 si7 ui7-tioh8 siaN2-su7?  22). In chiu7 kong2, Pe2-chong2 Ko-ni5-liu5 si7 gi7 lang5, koh keng3-ui3 Siong7-te3, hou7 Iu5-thai3 choan5 kok sou2 o-lo2, hong7 seng3 e5 thiN-sai3 chi2-si7 i, tioh8 chhiaN2 li2 kau3 i e5 chhu3, soa3 thiaN li2 e5 oe7.  23). Pi2-tek chiu7 chhiaN2 in jip8-lai5, lau5 in hioh-teh.
	Keh jit8 khi2-sin kap in khi3, koh u7 Iok-phaN3 e5 hiaN-ti7 kui3-na7 lang5 kap i tang5 kiaN5.  24). Koh keh jit8, jip8 Kai-sat-li7-a. Ko-ni5-liu5 i2-keng chu7-chip8 i e5 chhin-lang5 kap ho2 peng5-iu2, teh theng3-hau7 in.  25). Pi2-tek tu2-a2 jip8-khi3 e5 si5, Ko-ni5-liu5 ngia5-chih i, phak ti7 i e5 kha-cheng5, lai5 pai3 i.  26). Chong2-si7 Pi2-tek khan i khi2-lai5, kong2, Khi2-lai5; goa2 ka-ki7 ia7 si7 lang5.  27). Kap i kong2 oe7 chiu7 jip8-khi3 khoaN3-kiN3 choe7-choe7 lang5 chu7-chip8; 28). chiu7 tui3 in kong2, lin2 chai Iu5-thai3 lang5 kap pat8 chok8 e5 lang5 chhin-kun7, a2-si7 lai5-ong2, pun2 si7 bo5 hap8 le7; na7-si7 Siong7-te3 i2-keng chi2-si7 goa2, bo5 lun7 sim2-mih8 lang5 m7 thang kong2 i choe3 chhou-siok8 bou5 chheng-khi3;  29). sou2-i2 goa2 siu7 chhiaN2, bo5 the-si5, chiu7 lai5. TaN mng7, lin2 chhiaN2 goa2 sim2-mih8 i3-su3.  30). Ko-ni5-liu5 kong2, Si3 jit8 cheng5 chit e5 si5, goa2 ti7 chhu3-lai7, e7-pou saN tiam2 cheng, teh ki5-to2; chiu7 hut-jian5 u7 chit8 lang5, i-chiuN5 kng-iaN3-iaN3, khia7 ti7 goa2 e5 bin7-cheng5,  31). kong2, Ko-ni5-liu5, ti7 Siong7-te3 e5 bin7-cheng5 li2 e5 ki5-to2 i2-keng thiaN-kiN3, li2 e5 chin2-che3 i2-keng tit-tioh8 ki3-liam7.  32). TaN tioh8 chhe lang5 kau3 Iok-phaN3, chhiaN2 Se-bun5, chheng choe3 Pi2-tek e5, lai5; i tiam3 ti7 hai2-piN, hoan5-phe5 sai-hu7 Se-bun5 e5 chhu3.  33). Sou2-i2 goa2 liam5-piN chhe lang5 kau3 li2 hia; li2 lai5 chin ho2. TaN goan2 long2 ti7 Siong7-te3 e5 bin7-cheng5, ai3 beh thiaN Chu2 sou2 beng7-leng7 li2 long2-chong2 e5 oe7.
	34). Pi2-tek khui chhui3, kong2, TaN goa2 chin-chiaN3 chai Siong7-te3 bo5 eng7 goa7-mau7 chhu2 lang5;  35). tok8-tok8 ti7 tak8 pang-kok kiN3 u7 keng3-ui3 I lai5 kiaN5 gi7 e5 lang5, hou7 I hoaN-hi2 chiap-lap8.  36). Siong7-te3 sou2 kia3 hou7 I2-sek-liat8 kiaN2-sun e5 oe7, tui3 Ia5-sou Ki-tok lai5 thoan5 ho5-peng5 e5 hok-im,  (I si7 ban7 u7 e5 Chu2),  37). chit e5 siau-sit lin2 chai si7 ti7 Iok-han7 sou2 thoan5 e5 soe2-le2 i2-au7, tui3 Ka-li7-li7 khi2 kau3 pian3 Iu5-thai3;  38). chiu7-si7 Na2-sat-lek8 lang5 Ia5-sou, Siong7-te3 u7 chaiN2-iuN7 eng7 Seng3 Sin5 kap chai5-leng5 boah I; I chiu7 si3-koe3 kiaN5 choe3 ho2 su7, i-ho2 kiN3-na7 Mou5-kui2 sou2 ap-che3 e5; in-ui7 Siong7-te3 kap I ti7-teh.  39). KiN3-na7 I ti7 Iu5-thai3 lang5 e5 toe7-hng kap Ia5-lou7-sat-leng2 sou2 kiaN5 e5, goan2 choe3 kan-cheng3; lang5 chiu7 tiau3 I ti7 chha5-nih8, lai5 hai7-si2 I.  40). Kau3 te7 saN jit8, Siong7-te3 hou7 I koh-oah8, soa3 chhut-hian7,  41). m7 si7 hou7 cheng3 peh-siN3 khoaN3, si7 hou7 Siong7-te3 tai7-seng sou2 keng2-soan2 ui7-tioh8 I choe3 kan-cheng3 e5 lang5 khoaN3, chiu7-si7 goan2 chiah-e5, ti7 I tui3 si2-lang5 tiong koh-oah8 e5 liau2-au7 kap I saN-kap lim-chiah8 e5 lang5.  42). I koh beng7-leng7 goan2 thoan5 hou7 peh-siN3, kan-cheng3 chit-e5 si7 Siong7-te3 sou2 lip8-tiaN7 choe3 oah8-lang5 si2-lang5 e5 sim2-phoaN3 si.  43). Cheng3 sian-ti iah8 ui7-tioh8 I choe3 kan-cheng3, chiu7-si7 hoan7-na7 sin3 I e5 lang5, tui3 I e5 mia5 tit-tioh8 choe7 sia3.
	44). Pi2-tek iau2-ku2 teh kong2 chiah e5 oe7 e5 si5, Seng3 Sin5 kang3-lim5 ti7 kiN3-na7 thiaN to7-li2 e5 lang5.  45). Hong7 kat-le2 e5 sin3-tou5, kap Pi2-tek saN-kap lai5 e5, in-ui7 Seng3 Sin5 e5 siuN2-su3 iah8 kang3-loh8 ti7 goa7-pang lang5, chiu7 long2 ki5-koai3.  46). In-ui7 thiaN-kiN3 in eng7 chiah e5 khiuN-khau2 teh kong2, koh o-lo2 Siong7-te3 choe3 toa7.  47). Pi2-tek chiu7 in3 kong2, Chiah e5 lang5 i2-keng siu7-tioh8 Seng3 Sin5, chhin-chhiuN7 lan2 chit8 iuN7, chi7-chui7 oe7 kim3-tit eng7 chui2 ka7 in kiaN5 soe2-le2 ah?  48). Chiu7 beng7-leng7 in ti7 Ia5-sou Ki-tok e5 mia5 siu7 soe2-le2.  Tui3 an2-ni chhiaN2 i toa3 kui2-na7 jit8.

[11]	Su3-tou5 kap tiam3-ti7 Iu5-thai3 e5 hiaN-ti7 thiaN goa7-pang lang5 iah8 siu7 Siong7-te3 e5 to7-li2.  2). Kau3 Pi2-tek chiuN7 Ia5-lou7-sat-leng2 e5 si5, hiah e5 hong7 kat-le2 e5 lang5 kap i cheng-pian7, kong2,  3). Li2 bat jip8-khi3 chiu7-kun7 bo5 siu7 kat-le2 e5 lang5, kap in saN-kap chiah8.  4). Na7-si7 Pi2-tek chiau3 chhu3-su7 tui3 in pai5-liat8 kong2, Goa2 ti7 Iok-phaN3 siaN5 ki5-to2;  5). sin5-hun5 iu5 ti7 siong7 goa7 e5 si5, khoaN3-kiN3 iN7-siong7, u7 chit8 e5 khi3-ku7 chhin-chhiuN7 toa7 pak pou3, pak8 si3 e5 kak-thau5, tui3 thiN tui7-loh8 kau3 goa2 e5 bin7-cheng5;  6). goa2 chu3-bak8 khoaN3, siong5-se3 siuN7 i, khoaN3-kiN3 u7 toe7-chiuN7 si3-kha e5 cheng-siN, ia2-siu3, thang5-thoa7, kap thiN-tiong e5 pe-chiau2.  7). Koh thiaN-kiN3 u7 siaN ka7 goa2 kong2, Pi2-tek, khi2-lai5; thai5 lai5 chiah8.  8). Goa2 kong2, Chu2 ah, toan3-toan3 m7 thang; in-ui7 hoan7-na7 chhou-siok8 e5 mih8, a2-si7 bo5 chheng-khi3 e5, long2 be7 bat jip8 goa2 e5 chhui3.  9). Na7-si7 siaN te7 ji7 pai2 tui3 thiN in3 kong2, Siong7-te3 sou2 hou7 i chheng-khi3 e5, li2 boh8-tit liah8 choe3 chhou-siok8.  10). Chhin-chhiuN7 an2-ni saN pai2; tak8 hang7 mih8 chiu7 koh siu chiuN7 thiN.  11). Hut-jian5 u7 saN lang5 tui3 Kai-sat-li7-a chhe lai5 chiu7-kun7 goa2 e5, tu2-tu2 khia7 ti7 goan2 sou2 tiam3 e5 chhu3 goa7.  12). Seng3 Sin5 ka7 goa2 kong2 tioh8 kap in khi3, boh8-tit hun-piat. Koh u7 chi2 lak8 e5 hiaN-ti7 kap goa2 khi3; goan2 long2 jip8 hit lang5 e5 chhu3;  13). i chiu7 ka7 goan2 kong2, an3-chaiN2-iuN7 bat khoaN3-kiN3 chit8 e5 thiN-sai3 khia7 ti7 i e5 chhu3, tui3 i kong2, Tioh8 chhe lang5 kau3 Iok-phaN3, chhiaN2 Se-bun5, chheng choe3 Pi2-tek e5 lai5;  14). i beh eng7 oe7 ka7 li2 kong2, li2 kap li2 choan5 ke tui3 chiah e5 oe7 beh tit-tioh8 kiu3.  15). Goa2 tu2-tu2 teh kong2 e5 si5, Seng3 Sin5 kang3-lim5 ti7 in, chhin-chhiuN7 khi2-thau5 ti7 lan2 chit8 iuN7.  16). Goa2 chiu7 ki3-tit Chu2 e5 oe7, kong2, Iok-han7 si7 eng7 chui2 kiaN5 soe2-le2; tok8-tok8 lin2 beh ti7 Seng3 Sin5 siu7 soe2.  17). TaN Siong7-te3 ki3-jian5 eng7 chit e5 un-su3 hou7 in, chhin-chhiuN7 ti7 lan2 sin3 Chu2 Ia5-sou Ki-tok e5 si5 sou2 hou7 lan2 e5 chit8 iuN7, goa2 si7 chi7-chui7, oe7 chou2-tong3 Siong7-te3 ah?  18). Hiah e5 lang5 thiaN che oe7, chiu7 cheng7-cheng7, iah8 kui eng5-kng Siong7-te3, kong2, An2-ni-siN, si7 Siong7-te3 iah8 hou7 goa7-pang lang5 hoan2-hoe2 lai5 tit-tioh8 oah8-mia7.
	19). Ui7-tioh8 Su7-the5-hoan2 e5 su7 sou2 siN-khi2 e5 khou2-lan7 lai5 si3-soaN3 e5 lang5, pian3 kiaN5 kau3 Hui-ni5-ki, Ku-pi2-lou7, An-the5-o; bo5 tui3 pat8 lang5 kong2 to7-li2, chi2 u7 tui3 Iu5-thai3 lang5 kong2 na7-tiaN7.  20). Na7-si7 ki5-tiong u7 Ku-pi2-lou7, Kou2-li7-nai7, kui2-na7 lang5 kau3 An-the5-o, iah8 tui3 Hi-li7-ni5 lang5 thoan5 Chu2 Ia5-sou e5 hok-im.  21). Chu2 e5 chhiu2 kap in ti7-teh; sin3 lai5 kui ti7 Chu2 e5, in e5 siau3-giah8 put-chi2 choe7.  22). Lun7-kau3 chiah e5 lang5 u7 siau-sit thoan5 kau3 Ia5-lou7-sat-leng2, hou7 kau3-hoe7 thiaN-kiN3; in chiu7 chhe Pa-na2-pa khi3 An-the5-o;  23). i2-keng kau3, khoaN3-kiN3 Siong7-te3 e5 un, chiu7 hoaN-hi2; khou2-khng3 cheng3 lang5 eng7 sim-chi3 kiat-lian5 ti7 Chu2;  24). in-ui7 i si7 ho2 lang5, u7 Seng3 Sin5 kap sin3 moa2-moa2; tui3 an2-ni ke-thiN choe7-choe7 lang5 kui ti7 Chu2.  25). I khi3 Tai7-sou3 chhe7 So3-lo5;  26). i2-keng tu2-tioh8, chiu7 chhoa7 i kau3 An-the5-o. In ti7 kau3-hoe7 tiong chu7-chip8 chit8 ni5 ku2, ka3-si7 choe7-choe7 lang5; koh hak8-seng chheng choe3 Ki-tok-tou5 si7 tui3 An-the5-o khi2.
	27). Tng hit si5 u7 kui2-na7 e5 sian-ti tui3 Ia5-lou7-sat-leng2 loh8-khi3 kau3 An-the5-o.  28). Ki5-tiong chit8 lang5, mia5 A-ka-pou3, khi2-lai5 khia7, kho3 Seng3 Sin5 lai5 chi2-beng5 phou2 thiN-e7 beh toa7 ki-hng; tng Kek-lo2-tiu e5 ni5-kan ko2-jian5 u7 chit e5 su7.  29). Tui3 an2-ni hak8-seng tiaN7-tioh8 i3-su3, tak8 lang5 chiau3 i e5 lek8-liong7, kia3 khi3 kiong-kip tiam3 Iu5-thai3 e5 hiaN-ti7;  30). in chiu7 chiau3 an2-ni kiaN5, tui3 Pa-na2-pa kap So3-lo5 keng-chhiu2, kia3 kau hiah e5 tiuN2-lo2.

[12]	Chiong-kun7 hit si5 Hi-lut8 ong5 he7 chhiu2 ham7-hai7 kau3-hoe7 tiong kui2-na7 lang5.  2). Eng7 to thai5 Iok-han7 e5 hiaN-ti7 Nga2-kok.  3). KhoaN3-kiN3 Iu5-thai3 lang5 hoaN-hi2, chiu7 koh liah8 Pi2-tek. Hit si5 chiu7-si7 tu5-kaN3 e5 jit8.  4). I2-keng liah8 chiu7 koaiN i ti7 kaN-nih8, kau hou7 si3 pan e5 peng kou3-siu2, mui2 pan si3 lang5; i3-su3 beh ti7 poaN5-ke3-choeh au7 toa3 i chhut, pan7 i hou7 peh-siN3 khoaN3.  5). Tui3 an2-ni Pi2-tek lau5 ti7 kaN-nih8; tok8-tok8 kau3-hoe7 thoe3 i chhiat-chhiat kiu5 Siong7-te3.  6). Hi-lut8 teh-beh the5 i chhut, hit mi5 Pi2-tek pak8 ti7 nng7 tiau5 thih-lian7, khun3 ti7 nng7 e5 peng e5 tiong-kan; koh kou3-siu2 e5 lang5 ti7 mng5-goa7 teh kou3-siu2.  7). Hut-jian5 u7 Chu2 e5 thiN-sai3 khia7 ti7 piN-thau5, pang5-lai7 u7 kng teh chio3; tah Pi2-tek e5 hiap8-e7, kio3 i chhiN2, kong2, Kin2-kin2 khi2-lai5. Thih-lian7 chiu7 tui3 i e5 chhiu2 lak-khi3.  8). ThiN-sai3 ka7 i kong2, Tioh8 ha5 toa3, chheng7 oe5. I chiau3 an2-ni kiaN5. Koh ka7 i kong2, Moa li2 e5 saN, te3 goa2.  9). Chiu7 chhut-lai5 te3 i; m7 chai thiN-sai3 sou2 choe3 si7 chin, liah8-choe3 si7 khoaN3-kiN3 iN7-siong7.  10). I2-keng keng-ke3 te7 it kap te7 ji7 kou3-siu2 e5 sou2-chai7, kau3 thau3 siaN5 e5 thih mng5; hit e5 mng5 ui7-tioh8 in ka-ki7 khui; chiu7 chhut-khi3, kiaN5 ke3 chit8 tiau5 koe; thiN-sai3 liam5-piN li7-khui i.  11). Pi2-tek chhiN2-gou7, kong2, TaN goa2 chin-chiaN3 chai Chu2 chhe I e5 thiN-sai3 kiu3 goa2 thoat-li7 Hi-lut8 e5 chhiu2, kap Iu5-thai3 e5 peh-siN3 it-chin7 sou2 ng3-bang7 e5.  12). I2-keng siuN7 beng5 chit e5 su7, chiu7 kau3 Iok-han7 chheng choe3 Ma2-kho2 e5 lau7-bu2 Ma2-li7-a e5 chhu3; ti7 hia u7 choe7-choe7 lang5 chu7-chip8 teh ki5-to2.  13). I phah goa7-mng5 e5 si5, u7 cha-bou2 gin2-na2 mia5 Lo5-tai7, chhut-lai5 thiaN.  14). Jin7-tit Pi2-tek e5 siaN, in-ui7 hoaN-hi2 e5 ian5-kou3 bo5 khui mng5, chau2 jip8-khi3 ka7 lang5 kong2, Pi2-tek khia7 ti7 mng5-goa7.  15). Na7-si7 in tui3 i kong2, Li2 teh kong5 lah. Cha-bou2 gin2-na2 chhut-lat8 kong2 chin-chiaN3 si7. In chiu7 kong2, Si7 i e5 thiN-sai3.  16). Pi2-tek koh phah mng5 bo5 soah; in khui mng5 khoaN3-kiN3 i, chin gong5-ngiah8.  17). I io5 chhiu2 kah in boh8 choe3 siaN, chiu7 tui3 in kong2-khi2 Chu2 chaiN2-iuN7 chhoa7 i chhut kaN. Koh kong2, Tioh8 chiong chiah e5 su7 ka7 Nga2-kok kap hiaN-ti7 kong2. Chiu7 chhut-khi3, khi3 pat8 sou2-chai7.  18). Kau3 thiN kng, peng-teng m7 chai Pi2-tek ta2-loh8 khi3, chiu7 toa7 jiau2-tong7.  19). Hi-lut8 chhe7 i boe7 tioh8, chiu7 sim2-mng7 kou3-siu2 e5 peng, beng7-leng7 thoa in khi3 thai5. Chiu7 li7-khui Iu5-thai3, loh8-khi3 Kai-sat-li7-a khia7-khi2.
	20). Hi-lut8 put-chi2 siu7-khi3 Chhui-lo5 Se-tun3 e5 lang5; chong2-si7 hiah e5 lang5 tang5-sim chiu7-kun7 i, pai3-thok kun-sui5 ong5 e5 jin5-sin5 Pek-lah-su7-tou kiu5 ho5; in-ui7 in e5 toe7-hng tui3 ong5 e5 toe7-hng tit-tioh8 bi2-niu5.  21). Hi-lut8 ti7 sou2 tiaN7-tioh8 e5 jit8-ki5 chheng7 ong5-hok8, che7 ti7 cho7-ui7, tng bin7 tui3 in kong2.  22). Peh-siN3 kio3, kong2, Che si7 siong7-te3 e5 siaN, m7 si7 lang5 e5 siaN.  23). Hi-lut8 bo5 kui eng5-kng Siong7-te3, Chu2 e5 thiN-sai3 sui5-si5 phah i; chiu7 hou7 thang5 ka7, khui3 tng7.
	24). Na7-si7 Siong7-te3 e5 to7-li2 na2 khui-khoah heng-ong7.
	25). Pa-na2-pa So3-lo5, chin2-che3 lang5 e5 su7 pan7 beng5-pek8, chiu7 tui3 Ia5-lou7-sat-leng2 to3-tng2, chhoa7 Iok-han7, chheng choe3 Ma2-kho2 e5, saN-kap khi3.

[13]	Ti7 An-the5-o, ti7 kau3-hoe7 tiong u7 sian-ti kap kau3-su kui3-na7 lang5, chiu7-si7 Pa-na2-pa, kap chheng choe3 Ni5-kiat e5 Se-bian7, Kou2-li7-nai7 lang5 Lou7-kiu5, kap hun-hong e5 jin5-kun Hi-lut8 tang5 poe5-iuN2 e5 Ma2-liam7, i2-kip8 So3-lo5.  2). In hok8-sai7 Chu2 kim3-chiah8 e5 si5, Seng3 Sin5 kong2, Tioh8 ka7 goa2 hun-phai3 Pa-na2-pa So3-lo5, lai5 chiaN5 goa2 tiau3 in khi3 tam-tng e5 kang.  3). Tui3 an2-ni kim3-chiah8 ki5-to2, eng7 chhiu2 hoaN7 in, chiu7 chhe in khi3.
	4). In i2-keng hong7 Seng3 Sin5 sou2 chhe, loh8-khi3 Se-liu5-ki; tui3 hia tah chun5 khi3 Ku-pi2-lou7.  5). Ti7 Sat-liap8-bi2 thoan5 Siong7-te3 e5 to7-li2 ti7 Iu5-thai3 lang5 chiah e5 hoe7-tng5; iah8 u7 Iok-han7 choe3 in e5 pang-chhiu2.  6). KiaN5 ke3 thong hai2-su7 kau3 PhaN3-hut, tu2-tioh8 chit8 e5 kiaN5 sia5-sut8, choe3 ke2 sian-ti e5 Iu5-thai3 lang5, mia5 Pa-Ia5-sou2;  7). hit lang5 siong5-siong5 kap chong2-tok Su7-kiu5 Po2-lo5 saN-kap tiam3; chong2-tok si7 chhang-mia5 e5 lang5. I tiau3 Pa-na2-pa So3-lo5 lai5, ai3 thiaN Siong7-te3 e5 to7-li2.  8). Tok8-tok8 hit e5 kiaN5 sia5-sut8 e5 I2-lu7-ma2, (i e5 mia5 hoan-ek8 chiu7-si7 kiaN5 sia5-sut8 e5), ti2-tek8 in nng7 lang5, ai3 in2-iu2 chong2-tok, hou7 i bo5 sin3.  9). Na7-si7 So3-lo5, iah8 mia5 Po2-lo5, hou7 Seng3 Sin5 chhiong-moa2, chu3-bak8 khoaN3 i, kong2,  10). HaiN3 ah! li2 chhiong-moa2 cheng3 hang7 khui2-khiat kap kan-ok e5, Mou5-kui2 e5 kiaN2, cheng3 hang7 gi7 e5 tui3-tek8, li2 hun7-loan7 Chu2 chiah e5 chiaN3-lou7, iau2 m7 soah mah?  11). TaN li2 khoaN3, Chu2 e5 chhiu2 ti7 li2 e5 sin-chiuN7, li2 beh chhiN-mi5, chiam7-si5 boe7 khoaN3-kiN3 jit8. I e5 bak8-chiu liam5-piN ian-ng7 ou-am3; si3-koe3 kiu5 lang5 khan i.  12). Chong2-tok khoaN3-kiN3 sou2 choe3 e5 su7, chiu7 sin3, toa7 ki5-koai3 Chu2 e5 ka3-si7.
	13). Po2-lo5 kap tang5-phoaN7 tui3 PhaN3-hut khui chun5, kau3 Pong5-hui-li7-a e5 Piat8-ka;  Iok-han7 li7-khui in, to3-khi3 Ia5-lou7-sat-leng2.  14). In chiu7 tui3 Piat8-ka kiaN5, ke3-khi3 kau3 Pi2-se-ti2 e5 An-the5-o; tng an-hioh-jit8 jip8 hoe7-tng5, che7-teh.  15). Lut8-hoat kap sian-ti e5 chheh thak8 beng5-pek8, hiah e5 koan2 hoe7-tng5 e5 chhe lang5 chiu7-kun7 in kong2, HiaN-ti7 ah, lin2 na7 u7 khou2-khng3 peh-siN3 e5 oe7, chhiaN2 kong2.  16). Po2-lo5 khi2-lai5 khia7, io5-chhiu2, kong2,
	Liat8-ui7 I2-sek-liat8 lang5, kap keng3-ui3 Siong7-te3 e5, chhiaN2 thiaN.  17). Chit e5 I2-sek-liat8 peh-siN3 e5 Siong7-te3 keng2 lan2 e5 liat8-chou2, tng peh-siN3 chhut-goa7 ti7 Ai-kip8 toe7 e5 si5, ka7 in seng koaiN5, kiah8-khi2 chhiu2 chhoa7 in chhut hia.  18). Koh ti7 khong3-ia2 thun-lun2 khoan-iong5 in, iok-liok8 si3-chap8 ni5 ku2.  19). I2-keng biat8 Ka-lam5 toe7 chhit chok8 e5 lang5, chiu7 chiong hit e5 thou2-toe7 pun hou7 in choe3 giap8, iok-liok8 u7 si3-pah gou7-chap8 ni5;  20). chiah e5 tai7-chi3 liau2-au7, eng7 su7-su hou7 in, kau3 ti7 sian-ti Sat-bou2-jiN2.  21). I2-au7 peh-siN3 kiu5 chit8 e5 ong5; Siong7-te3 chiu7 chiong Pian7-nga2-bin2 chi-phai3 e5 lang5, Ki-su7 e5 kiaN2, So3-lo5, hou7 in, lek8-ke3 si3-chap8 ni5 ku2.  22). I2-keng hoe3 i, chiu7 ku2 Tai7-pit8 choe3 in e5 ong5; kan-cheng3 i, kong2, Goa2 tit-tioh8 Ia5-se e5 kiaN2 Tai7-pit8, i si7 hah8 goa2 e5 sim, hoan7 su7 beh chun-than3 goa2 e5 chi2-i3.  23). Tui3 chit lang5 e5 hou7-e3, Siong7-te3 chiau3 sou2 eng3-un2 e5, ka7 I2-sek-liat8 lang5 lip8 chit8 e5 Kiu3-chu2, chiu7-si7 Ia5-sou.  24). Tng I be7 chhut-thau5 e5 si5, Iok-han7 tai7-seng eng7 hoan2-hoe2 e5 soe2-le2 soan-thoan5 ti7 I2-sek-liat8 e5 cheng3 peh-siN3.  25). Iok-han7 teh-beh chin7 i e5 lou7-cham7 e5 si5, kong2, Lin2 phah-sng3 goa2 si7 chi7-chui7? goa2 m7 si7 Ki-tok. U7 lou7-be2 goa2 lai5 e5, goa2 thau2 I e5 oe5-toa3 iah8 boe7 kham-tit.  26). HiaN-ti7 ah, A-pek-lah8-han2 e5 hou7-e3, kap lin2 tiong-kan keng3-ui3 Siong7-te3 e5 lang5, chit e5 chin2-kiu3 e5 to7 i2-keng  thoan5 kau3 ti7 lan2 lah.  27). In-ui7 khia7-khi2 ti7 Ia5-lou7-sat-leng2 e5 lang5, kap in e5 koaN-hu2, m7 bat I, iah8 m7 bat tak8 e5 an-hioh-jit8 sou2 thak8 sian-ti e5 oe7, chiah gi2-tiaN7 I, tu2-tu2 si7 eng3-giam7 chiah e5 oe7.  28). Sui-jian5 chha5 I bo5 si2 choe7, iau2-ku2 kiu5 Pi2-liap8-to thai5 I.  29). Hoan7-na7 sou2 ki3-chai3 chi2 I e5 oe7 i2-keng eng3-giam7, chiu7 tui3 chha5-nih8 siu I loh8-lai5, he7 ti7 bong7-lai7.  30). Tok8-tok8 Siong7-te3 tui3 si2-lang5 tiong hou7 I koh-oah8.  31). I choe7-choe7 jit8 hou7 hiah e5 tui3 Ka-li7-li7 kap I chiuN7 Ia5-lou7-sat-leng2 e5 lang5 khoaN3-kiN3; taN in u7 tui3 peh-siN3 choe3 I e5 kan-cheng3.  32). Koh goan2 po3 lin2 ho2 siau-sit, chiu7-si7 cha2 sou2 eng3-un2 liat8-chou2 e5,  33). taN Siong7-te3 u7 ka7 lan2 e5 kiaN2-sun eng3-giam7 i, in-ui7 I u7 hou7 Ia5-sou koh-oah8; iah8 chhin-chhiuN7 si-phian te7 ji7 phiN ki3-chai3, kong2, Li2 chiu7-si7 goa2 e5 KiaN2, goa2 kin-a2-jit8 siN li2.  34). Lun7-kau3 I hou7 I tui3 si2-lang5 tiong koh-oah8 bo5 koh kui ti7 hiu2-noa7, u7 an2-ni kong2, Goa2 beh eng7 Tai7-pit8 seng3 koh sit8-chai7 e5 un-hui7 hou7 li2.  35). Koh pat8 phiN iah8 u7 kong2, Li2 bo5 beh hou7 li2 e5 Seng3-e5 tu2-tioh8 hiu2-noa7.  36). In-ui7 Tai7-pit8 ti7 i e5 se3-tai7 chun-than3 Siong7-te3 e5 chi2-i3, chiu7 khi3 khun3, kap i e5 liat8-chou2 saN-kap he7-teh, lai5 tu2-tioh8 hiu2-noa7;  37). tok8-tok8 Siong7-te3 sou2 hou7 I koh-oah8 e5 bo5 tu2-tioh8 hiu2-noa7.  38). HiaN-ti7 ah, an2-ni lin2 tioh8 chai, tui3 chit lang5 chiah u7 sia3-choe7 e5 to7-li2 thoan5 hou7 lin2;  39). lin2 kho3 Mou5-se e5 lut8-hoat, sou2 boe7 tit-tioh8 chheng-choe3-gi7 e5 su7, kiN3-na7 kho3 chit lang5, chiu7 it-chhe3 tit-tioh8 chheng-choe3-gi7.  40). Sou2-i2 tioh8 kin2-sin7, kiaN-liau2 sian-ti e5 oe7 kau3 ti7 lin2:  41). i e5 oe7 kong2,
	Biau2-si7 e5 lang5 ah, lin2 tioh8 khoaN3, lai5 gong5-ngiah8, lai5 biat8-bo5;
	In-ui7 tng lin2 e5 si5-jit8 goa2 kiaN5 chit8 hang7 su7,
	Chiu7-si7 sui-jian5 u7 lang5 ka7 lin2 kong2, lin2 ia7 m7 sin3 e5.
	42).  In chhut-khi3 e5 si5, u7 lang5 kiu5 in ti7 au7 e5 an-hioh-jit8 eng7 chiah e5 oe7 koh ka7 in kong2.  43). Hoe7-chiong3 i2-keng si3-soaN3, Iu5-thai3 lang5, kap jip8 in e5 kau3 keng3-khian5 e5 lang5, choe7-choe7 te3 Po2-lo5 Pa-na2-pa; in kap in kong2 oe7, khng3 in tng5-tng5 tiam3 ti7 Siong7-te3 e5 un.  44). Au7 an-hioh-jit8, thong siaN5 e5 lang5 chha-put-to long2 chu7-chip8, lai5 thiaN Siong7-te3 e5 to7-li2.  45). Na7-si7 Iu5-thai3 lang5 khoaN3-kiN3 lang5 hiah choe7, chiu7 moa2-sim oan3-tou3, pian7-pok Po2-lo5 sou2 kong2 e5, soa3 pong3-tok8 in.  46). Po2-lo5 Pa-na2-pa ho2-taN2 kong2, Siong7-te3 e5 to7-li2 tai7-seng tui3 lin2 kong2, si7 eng-kai. Na7-si7 lin2 i2-keng khi3-sak i, gi2-toan3 ka-ki7 boe7 kham-tit siu7-tioh8 eng2-oah8, taN goan2 chiah-e5 beh choan2 ng3 goa7-pang lang5 lah.  47). In-ui7 Chu2 bat an2-ni beng7-leng7 goan2, kong2,
	Goa2 i2-keng siat-lip8 li2 choe3 goa7-pang e5 kng,
	Hou7 li2 choe3 chin2-kiu3-e5 kau3 ti7 toe7-kek8.
	48). Goa7-pang lang5 thiaN-liau2, chiu7 hoaN-hi2, o-lo2 Siong7-te3 e5 to7-li2; hoan7-na7 siu7 tiaN7-tioh8 beh tit-tioh8 eng2-oah8 e5 lang5 long2 sin3.  49). Tui3 an2-ni Chu2 e5 to7-li2 pian3-thoan5 ti7 hit e5 toe7-hng.  50). Tok8-tok8 Iu5-thai3 lang5 chhui-pek keng3-khian5 chun-kui3 e5 hu7-jin5-lang5, kap siaN5-lai7 e5 thau5-lang5, siN su7 khun2-pek Po2-lo5 Pa-na2-pa, chiong in koaN2 chhut keng2-goa7.  51). Na7-si7 in tui3 cheng3 lang5 poaN7-khi3 kha e5 thou5-hun2, chiu7 khi3 I2-ko-liam7.  52). Hak8-seng moa2-sim hoaN-hi2, koh hou7 Seng3 Sin5 chhiong-moa2.

[14]	In ti7 I2-ko-liam7 saN-kap jip8 Iu5-thai3 lang5 e5 hoe7-tng5, lai5 kang2-lun7; ti3-kau3 Iu5-thai3 lang5 kap Hi-li7-ni5 lang5 choe7-choe7 lai5 sin3.  2). Na7-si7 hiah e5 m7 sun7-than3 e5 Iu5-thai3 lang5 io5-tang7 goa7-pang lang5 e5 sim, hou7 in oan3-hun7 chiah e5 hiaN-ti7.  3). In chiu7 tiam3 hia choe7-choe7 jit8, oa2-kho3 Chu2 ho2-taN2 lai5 kong2; Chu2 siuN2-su3 sin5-jiah ki5-su7, tui3 in e5 chhiu2 lai5 chiaN5, kan-cheng3 I un-tian2 e5 to7-li2.
	4). SiaN5-lai7 e5 cheng3 lang5 chiu7 hun-peng5, u7-e5 te3 Iu5-thai3 lang5, u7-e5 te3 su3-tou5.  5). Hit si5 goa7-pang lang5, Iu5-thai3 lang5, kap in e5 si7-toa7 ai3 oe-khoeh leng5-jiok8, eng7 chioh8-thau5 tim3 in.  6). In chai, chiu7 to5-chau2 khi3 Lu7-ko-ni5 e5 Lou7-su7-tek Tek8-pi3 chiah e5 siaN5, kap chiu-ui5 e5 toe7-hng;  7). ti7 hia thoan5 hok-im.
	8). Ti7 Lou7-su7-tek u7 chit8 lang5 che7-teh, siang-kha bo5 lat8, si7 tui3 chhut-si3 chiu7 nng2-kha, long2 be7 bat kiaN5.  9). I thiaN Po2-lo5 kong2 to7-li2; Po2-lo5 chu3-bak8 khoaN3 i, khoaN3-kiN3 i u7 sin3 thang tit-tioh8 ho2,  10). chiu7 toa7 siaN kong2, Khi2-lai5, siang-kha khia7 chiaN3, theng5 sin. Hit lang5 chiu7 thiau3-khi2-lai5 kiaN5.  11). Cheng3 lang5 khoaN3-kiN3 Po2-lo5 sou2 choe3, chiu7 eng7 Lu7-ko-ni5 e5 khiuN-khau2 toa7 siaN kong2, Chiah e5 sin5-beng5 chioh lang5 e5 heng5, lim5-kau3 lan2 lah.  12). Chiu7 chheng Pa-na2-pa choe3 Tiu-su7; in-ui7 Po2-lo5 chhut-thau5 kong2 oe7, chheng i choe3 Hi-ni2-bi2.  13). SiaN5-goa7 Tiu-su7 e5 che3-si khan gu5-a2, theh8 hoe-khoan5, kau3 mng5 cheng5, beh kap cheng3 lang5 hian3-che3.  14). Na7-si7 su3-tou5 Pa-na2-pa Po2-lo5 thiaN-kiN3, chiu7 thiah-lih8 saN, thiau3-chhut-lai5 cheng3 lang5 e5 tiong-kan, kio3 kong2,  15). Lin2 tai7-ke siaN2-su7 kiaN5 an2-ni? Goan2 chiah-e5 iah8 si7 lang5 kap lin2 tang5 cheng5, thoan5 hok-im, hou7 lin2 li7-khui chiah e5 bo5 iaN2-chiah e5, lai5 kui ti7 chin-oah8 e5 Siong7-te3, chiu7-si7 chhong3-cho7 thiN, toe7, hai2, kap ki5-tiong ban7 mih8 e5.  16). I ti7 tai7-seng e5 se3-tai7, iong5-un2 ban7 pang kiaN5 in e5 lou7.  17). Na7-si7 I be7 bat bo5 ui7-tioh8 pun2-sin hian2-chhut cheng3-ku3, chiu7-si7 kiaN5 ho2 su7, ka7 lin2 tui3 thiN loh8 hou7, chiau3 si5 chhut ke2-chi2, eng7 jit8-sit8 kap hoaN-hi2 chhiong-moa2 lin2 e5 sim.  18). In kong2 an2-ni, lim2-lim2-a2 kim3-chi2 cheng3 lang5 bo5 che3-hian3 in.
	19). Chong2-si7 u7 Iu5-thai3 lang5 tui3 An-the5-o I2-ko-liam7 lai5; kiau-so cheng3 lang5, chiu7 eng7 chioh8-thau5 tim3 Po2-lo5; phah-sng3 i i2-keng si2, chiu7 thoa i chhut siaN5-goa7.  20). Na7-si7 hak8-seng ui5 i, i chiu7 khi2-lai5 jip8 siaN5; keh jit8 kap Pa-na2-pa li7-khui hia,  khi3 Tek8-pi3.  21). I2-keng thoan5 hok-im ti7 hit e5 siaN5, hou7 choe7-choe7 lang5 lai5 choe3 hak8-seng, chiu7 to3-tng2 khi3 Lou7-su7-tek, I2-ko-liam7, An-the5-o,  22). kian-kou3 hak8-seng e5 sim, khng3 in tng5-tng5 tiam3 ti7 sin3; koh kong2, Lan2 tioh8 tui3 choe7-choe7 kan-khou2 lai5 jip8 Siong7-te3 e5 kok.  23). In ti7 tak8 e5 kau3-hoe7 ka7 in siat-lip8 sou2 keng2 e5 tiuN2-lo2, kim3-chiah8 ki5-to2, chiu7 chiong in kau-thok ti7 in sou2 sin3 e5 Chu2.  24). Chiu7 keng-ke3 Pi2-se-ti2, kau3 Pong5-hui-li7-a.  25). I2-keng kong2 to7-li2 ti7 Piat8-ka, chiu7 loh8-khi3 A-tai7-li7;  26). tui3 hia tah chun5 kau3 An-the5-o, chiu7-si7 in bat ti7 hia siu7 kau-thok ti7 Siong7-te3 e5 un-tian2, lai5 kiaN5 in sou2 oan5-moa2 e5 kang.  27). I2-keng kau3, chu7-chip8 kau3-hoe7, kong2-khi2 Siong7-te3 sou2 kap in kiaN5 it-chhe3 e5 su7, iah8 kong2 Siong7-te3 an3-chaiN2-iuN7 ka7 goa7-pang lang5 khui sin3 e5 mng5.  28). Chiu7 kap hak8-seng saN-kap toa3 cham2-jian5 ku2.

[15]	U7 kui2-na7 lang5 tui3 Iu5-thai3 loh8-lai5, ka3-si7 hiaN-ti7, kong2, Na7 bo5 chun-than3 Mou5-se e5 lut8-le7 siu7 kat-le2, chiu7 lin2 boe7 tit-tioh8 kiu3.  2). Po2-lo5 Pa-na2-pa i2-keng kap in toa7 saN-chiN pian7-lun7, hiaN-ti7 chiu7 phai3 Po2-lo5 Pa-na2-pa kap in tiong-kan leng7-goa7 kui2-na7 lang5, chiong sou2 pian7-lun7 e5 su7 chiuN7 Ia5-lou7-sat-leng2, kiN3 su3-tou5 kap tiuN2-lo2.  3). Tui3 an2-ni kau3-hoe7 sang3 in khi2-sin; in chiu7 keng-ke3 Hui-ni5-ki Sat-ma2-li7-a, kong2-khi2 goa7-pang lang5 e5 kui-cheng3, hou7 cheng3 hiaN-ti7 toa7 hoaN-hi2.  4). Kau3 Ia5-lou7-sat-leng2, hou7 kau3-hoe7 kap su3-tou5 tiuN2-lo2 chiap-lap8; in chiu7 kong2-khi2 Siong7-te3 sou2 kap in kiaN5 it-chhe3 e5 su7.  5). Na7-si7 u7 kui2-na7 e5 sin3-tou5 siok8 Hoat-li7-sai3 tong2 e5 khi2-lai5 kong2, Tek-khak tioh8 ka7 in kiaN5 kat-le2, beng7-leng7 in siu2 Mou5-se e5 lut8-hoat.
	6). Su3-tou5 tiuN2-lo2 chu7-chip8 chham-siong5 chit chat su7.  7). I2-keng pian7-lun7 ku2-ku2, Pi2-tek chiu7 khi2-lai5 tui3 in kong2, Liat8-ui7 hiaN-ti7 ah, lin2 long2 chai, cha2 Siong7-te3 ti7 lin2 tiong-kan keng2 goa2, hou7 goa7-pang lang5 tui3 goa2 e5 chhui3 thiaN-kiN3 hok-im e5 to7-li2 lai5 sin3.  8). Koh, bat lang5 e5 sim e5 Siong7-te3 ka7 in choe3 kan-cheng3,  9). eng7 Seng3 Sin5 siuN2-su3 in, chhin-chhiuN7 siuN2-su3 lan2 chit8 iuN7; bo5 hun-piat in kap lan2, si7 eng7 sin3 chheng-khi3 in e5 sim.  10). TaN siaN2-su7 chhi3 Siong7-te3, eng7 lan2 e5 chou2 kap lan2 sou2 boe7 pe7 e5 taN, he7 ti7 hak8-seng e5 am7-kun2 ah?  11). Lan2 si7 tui3 Chu2 Ia5-sou e5 un tit kiu3, chhin-chhiuN7 in chit8 iuN7, che si7 lan2 sou2 sin3.
	12). Cheng3 lang5 long2 cheng7-cheng7; thiaN Pa-na2-pa Po2-lo5 kong2-khi2 Siong7-te3 eng7 in ti7 goa7-pang lang5 e5 tiong-kan sou2 kiaN5 chiah e5 sin5-jiah ki5-su7.
	13). Kong2 soah, Nga2-kok chiu7 in3 kong2, Liat8-ui7 hiaN-ti7 ah, chhiaN2 thiaN goa2 kong2:  14). Se-bian7 i2-keng kong2-khi2 Siong7-te3 khi2-thau5 chaiN2-iuN7 koan3-kou3 goa7-pang lang5, tui3 in tiong-kan chhu2 peh-siN3 lai5 kui ti7 I e5 mia5.  15). Chiah e5 sian-ti e5 oe7, ia7 kap chit e5 su7 saN-hap8;  16). chhin-chhiuN7 sou2 ki3-chai3, kong2,
	Chiah e5 tai7-chi3 liau2-au7, goa2 beh to3-tng2-lai5,
	Koh khi2 Tai7-pit8 to2-loh8-khi3 e5 pou3-piN5;
	Beh koh khi2 hiah e5 phoa3-hoai7 e5,
	Lai5 kian3-lip8 i;
	17). Hou7 ki5-u5 e5 peh-siN3,
	Kap kiN3-na7 hong7 goa2 e5 mia5 e5 goa7-pang lang5, long2 chhe7 Chu2;
	18). Chiah e5 oe7 si7 tui3 se3-kan e5 khi2-thau5 hian2-beng5 chiah e5 tai7-chi3 e5 Chu2 sou2 kong2 e5.
	19). Sou2-i2 goa2 phah-sng3 goa7-pang lang5 kui Chu2 e5, m7 thang kiau2-jiau2 i;  20). tok8-tok8 sia2 phoe hoan-hu3 in kim3-kai3 ngou2-siong7 e5 u3-oe3, kap im5-loan7, kap chiah8 nih8-si2 e5 mih8, kap huih.  21). In-ui7 tui3 cha2 i2-lai5 ti7 tak8 e5 siaN5 u7 thoan5 Mou5-se e5 chheh, chiu7-si7 tak8 e5 an-hioh-jit8 ti7 hoe7-tng5 sou2 thak8 e5.
	22). Hit si5 su3-tou5 tiuN2-lo2 kap thong kau3-hoe7, koat-i3 tui3 in tiong-kan keng2 lang5, chiu7-si7 chheng choe3 Pa-sat-pa e5 Iu5-tai7 kap Se-lah, chit nng7 lang5 chiu7-si7 hiaN-ti7 tiong chhut-tioh e5,  23). chhe in kap Po2-lo5 Pa-na2-pa tang5 khi3 An-the5-o; eng7 phoe kau-tai7 in e5 chhiu2, kong2, Su3-tou5 kap chiah e5 lau7 hiaN-ti7, chheng2-an tiam3 ti7 An-the5-o, Su7-li7-a, Ki-li7-ka goa7-pang tiong chiah e5 hiaN-ti7:  24). in-ui7 thiaN-kiN3 kui2-na7 lang5 tui3 goan2 tiong-kan chhut-khi3, eng7 oe7 kiau2-jiau2 lin2, phah-loan7 lin2 e5 sim; ki5-sit8 m7 si7 goan2 sou2 beng7-leng7 e5;  25). goan2 chiah-e5 i2-keng tang5-sim koat-i3, keng2 lang5 chhe i kap goan2 sou2 thiaN3 e5 Pa-na2-pa Po2-lo5 chiu7-kun7 lin2.  26). Chi2 nng7 lang5 si7 ui7-tioh8 lan2 e5 Chu2 Ia5-sou Ki-tok e5 mia5, bo5 sioh siN3-mia7 e5.  27). Sou2-i2 chhe Iu5-tai7 kap Se-lah, in ia7 beh chhin-chhui3 kong2-khi2 chiah e5 su7.  28). In-ui7 Seng3 Sin5 kap goan2 koat-i3, tu5 chi2 kui2 hang7 iau3-kin2 e5 su7 i2-goa7, bo5 eng7 tang7 taN3 he7 ti7 lin2 e5 sin3:  29). chiu7-si7 kim3-kai3 che3 ngou2-siong7 e5 mih8, kap huih, kap nih8-si2 e5 mih8, kap im5-loan7; lin2 na7 kim3-kai3 chiah-e5 chiu7 oe7 heng-thong. Goan7 lin2 peng5-an.
	30). In hong7 chhe, chiu7 loh8-khi3 An-the5-o; i2-keng chu7-chip8 cheng3 lang5, chiu7 chiong phoe kau in.  31). Cheng3 lang5 thak8-liau2 hoaN-hi2 hiah e5 an-ui3 e5 oe7.  32). Iu5-tai7 Se-lah pun2-sin ia7 si7 sian-ti, eng7 choe7-choe7 oe7 an-ui3 hiaN-ti7, lai5 kian-kou3 in.  33). Tiam3 hia u7 hiah ku2, hiaN-ti7 chiu7 hou7 in peng5-an to3-khi3,  chiu7-kun7 chhe in e5.  35). Na7-si7 Po2-lo5 Pa-na2-pa tiam3 ti7 An-the5-o kap choe7-choe7 pat8 lang5 saN-kap ka3-si7 lang5, thoan5 Chu2 hok-im e5 to7-li2.
	36). Ke3 kui2-na7 jit8 Po2-lo5 tui3 Pa-na2-pa kong2, Lan2 tioh8 koh khi3 cheng5 thoan5 Chu2 e5 to7-li2 e5 tak8 e5 siaN5, khoaN3 hiaN-ti7 chaiN2-iuN7.  37). Pa-na2-pa ai3 beh toa3 Iok-han7, mia5 Ma2-kho2 e5, saN-kap khi3.  38). Tok8-tok8 Po2-lo5 phah-sng3 toa3 i khi3 si7 bo5 hap8, in-ui7 i ti7 Pong5-hui-li7-a bat li7-khui in, bo5 kap in khi3 choe3 kang.  39). Chiu7 saN-kek, ti3-kau3 tai7-ke pun-khui; Pa-na2-pa toa3 Ma2-kho2 tah chun5 khi3 Ku-pi2-lou7;  40). Po2-lo5 keng2 Se-lah saN-kap khi3; hiaN-ti7 chiong i kau-thok ti7 Chu2 e5 un.  41). I pian3 kiaN5 Su7-li7-a, Ki-li7-ka, kian-kou3 chiah e5 kau3-hoe7.

[16]	Po2-lo5 kau3 Tek8-pi3, koh kau3 Lou7-su7-tek: tu2-tng7 ti7 hia u7 chit8 e5 hak8-seng mia5 The5-mou5-thai3, i e5 lau7-bu2 si7 Iu5-thai3 sin3 e5 hu7-jin5-lang5; i e5 pau7-pe7 si7 Hi-li7-ni5 lang5.  2). I hou7 Lou7-su7-tek  I2-ko-liam7 chiah e5 hiaN-ti7 sou2 o-lo2.  3). Po2-lo5 ai3 chit lang5 kap i khi3; ui7-tioh8 hiah e5 sou2-chai7 e5 Iu5-thai3 lang5, chiu7 ka7 i kiaN5 kat-le2; in-ui7 in long2 chai i e5 lau7-pe7 si7 Hi-li7-ni5 lang5.  4). In keng-ke3 chiah e5 siaN5 e5 si5, chiong Ia5-lou7-sat-leng2 su3-tou5 tiuN2-lo2 sou2 tiaN7-tioh8 e5 beng7-leng7 thoan5 hou7 in siu2.  5). Tui3 an2-ni chiah e5 kau3-hoe7 sin3 na2 kian-kou3, lang5-giah8 jit8-jit8 ke-thiN.
	6). In keng-ke3 Hut-lu7-ka Ka-liap8-thai3 e5 toe7-hng, in-ui7 Seng3 Sin5 bat kim3 in thoan5 to7-li2 ti7 A-se-a,  7). chiu7 kiaN5 kau3 Mui2-se-a e5 pian-kai3, siuN7 beh khi3 Pi3-chhui-ni5;  8). Ia5-sou e5 Sin5 m7 chun2; chiu7 tui3 Mui2-se-a keng-ke3, loh8 kau3 Tek8-lo5-a.  9). Po2-lo5 mi5-si5 khoaN3-kiN3 iN7-siong7; u7 chit8 e5 Ma2-ki5-tun3 lang5 khia7-teh kiu5 i kong2, ChhiaN2 ke3-lai5 Ma2-ki5-tun3 pang-chan7 goan2.  10). Po2-lo5 i2-keng khoaN3-kiN3 iN7-siong7, goan2 chiah-e5 liam5-piN i3-ai3 beh khi3 Ma2-ki5-tun3, liah8-choe3 si7 Siong7-te3 tiau3 goan2 thoan5 hok-im hou7 in.
	11). Sou2-i2 tui3 Tek8-lo5-a tah chun5 tit8-tit8 kau3 Sat-mou5-tek8-lat, keh jit8 kau3 Ni5-a-pho-li7;  12). tui3 hia kau3 Hui-lip8-pi2, chiu7-si7 Ma2-ki5-tun3 hit te3 thau5 chit8 e5 siaN5, ia7 si7 Lo5-ma2 lang5 hun-siat e5 siaN5: goan2 ti7 chit e5 siaN5 tiam3 kui2-na7 jit8.  13). Ti7 an-hioh-jit8 chhut siaN5-mng5 goa7 kau3 ho5-piN, phah-sng3 ti7 hia u7 ki5-to2 e5 sou2-chai7; chiu7 che7-teh, kap sou2 chu7-chip8 e5 hu7-jin5-lang5 tam5-lun7.  14). U7 chit8-e5 boe7 chi2-sek pou3 e5 hu7-jin5-lang5, mia5 Lu7-ti2-a, lai5 thiaN, i si7 Chhui-nga2-chhui-lat siaN5 e5 lang5, peng5-sou3 keng3-pai3 Siong7-te3; Chu2 khui i e5 sim, hou7 i choan ng3 Po2-lo5 sou2 kong2 e5 oe7.  15). I kap i e5 ke i2-keng siu7 soe2-le2, chiu7 kiu5 goan2, kong2, Na7 liah8 goa2 choe3 chin-sit8 sin3 Chu2 e5 lang5, chhiaN2 kau3 goa2 e5 ke toa3. Chiu7 kiong5-kiong5 lau5 goan2.
	16). Au7-lai5 goan2 khi3 ki5-to2 e5 sou2-chai7, u7 chit8 e5 lu2-pi7 tu2-tioh8 goan2, i hou7 pok-koa3 e5 sin5 chiuN7 sin; peng5-sou3 eng7 pok-koa3 hou7 hiah e5 chu2-lang5 toa7 than3 chiN5.  17). I te3 Po2-lo5 kap goan2, kio3 kong2, Chiah e5 lang5 chiu7-si7 chi3-koaiN5 Siong7-te3 e5 lou5-pok8, eng7 chin2-kiu3 e5 lou7 thoan5 hou7 lin2.  18). I choe7-choe7 jit8 an2-ni kiaN5. Po2-lo5 chin iam3-hun7, oat8-tng2-sin ka7 hit e5 sin5 kong2, Goa2 thok Ia5-sou Ki-tok e5 mia5 beng7-leng7 li2 tui3 i chhut-khi3. Sin5 chek-si5 chhut-khi3.
	19). I hiah e5 chu2-lang5 khoaN3-kiN3 than3 chiN5 e5 ng3-bang7 i2-keng sit-loh8, chiu7 liah8 Po2-lo5 Se-lah, thoa in jip8 koe-chhi7, khi3 kiN3 iu2-si-koaN, koh ke3-sang3 kau3 chiuN7-si-koaN kong2,  20). Chiah e5 lang5 si7 Iu5-thai3 lang5, toa7 kiau2-jiau2 lan2 e5 siaN5,  21). thoan5 lan2 Lo5-ma2 lang5 sou2 m7 eng-kai siu2, m7 eng-kai kiaN5 e5 kui-le7.  22). Cheng3 lang5 kui-kun5 khi2-lai5 kong-kek in;  chiuN7-si-koaN pak in e5 saN, beng7-leng7 eng7 kun3 phah in.  23). Phah chin choe7 e7, chiu7 koaiN in loh8 kaN, hoan-hu3 kou3-kaN e5 giam5-kin2 kou3-siu2;  24). kou3-kaN e5 siu7 chit ho7 beng7-leng7, chiu7 koaiN in loh8 lai7-teng5 kaN, kong5 in e5 kha ti7 chha5-kong5 nih8.  25). Na7-si7 poaN3-mi5 Po2-lo5 Se-lah ki5-to2 gim5 si, o-lo2 Siong7-te3;  26). koaiN ti7 kaN-nih8 e5 lang5 ia7 chu3-i3 teh thiaN; hut-jian5 toe7 toa7 tang7, ti3-kau3 kaN e5 toe7-ki long2 io5-tang7; chiah e5 mng5 ia7 liam5-piN long2 khui; cheng3 lang5 e5 heng5-ku7 it-chin7 lak.  27). Kou3-kaN e5 lang5 chhiN2, khoaN3-kiN3 kaN-mng5 khui, phah-sng3 kaN-siu5 long2 i2-keng to5-chau2, chiu7 puih8 to, beh ka-ki7 thai5.   28). Na7-si7 Po2-lo5 toa7 siaN kio3, kong2, Boh8-tit ka-ki7 siong-hai7; goan2 long2 ti7 chia.  29). Kou3-kaN e5 lang5 kio3 lang5 kiah8 he2 lai5, thiau3 jip8 khi3, ngiauh8-ngiauh8-chhoah phak ti7 Po2-lo5 Se-lah e5 bin7-cheng5, chhoa7 in chhut-lai5, kong2,  30). Sian-siN ah, goa2 tioh8 chaiN2-iuN7 choe3, chiah oe7 tit-tioh8 kiu3?  31). In3 kong2, Tioh8 sin3 Chu2 Ia5-sou, li2 chiu7 tit-tioh8 kiu3, i2-kip8 li2 e5 ke.  32). Chiu7 eng7 Chu2 e5 to7-li2 kong2 hou7 i kap i ke-lai7 long2-chong2 e5 lang5 thiaN.  33). Ti7 hit mi5 hit si5, kou3-kaN e5 lang5 chhoa7 in khi3 soe2 in e5 siong; i kap choan5-ke e5 lang5 chek-si5 long2 siu7 soe2-le2.  34). Chhoa7 in chiuN7 i e5 chhu3, pi7-pan7 hou7 in chiah8; i2-keng sin3 Siong7-te3, chiu7 kap thong-ke toa7 hoaN-hi2.
	35). Kau3 thiN kng, chiuN7-si-koaN chhe ge5-iah8 lai5, kong2, Pang3 hiah e5 lang5.  36). Kou3-kaN e5 chiong chiah e5 oe7 ka7 Po2-lo5 kong2, ChiuN7-si-koaN chhe lang5 lai5 beh pang3 lin2; taN thang chhut-lai5, an-jian5 khi3.  37). Na7-si7 Po2-lo5 ka7 hiah e5 lang5 kong2, Goan2 si7 Lo5-ma2 lang5, be7 sim2-mng7, chiu7 kong-heng5 phah goan2, koh koaiN goan2 loh8 kaN; taN beh am3-chiN7 koaN2 goan2 chhut mah? tek-khak boe7 choe3 tit, tioh8 in chhin-sin lai5 chhoa7 goan2 chhut.  38). Ge5-iah8 chiong chiah e5 oe7 he5-hok chiuN7-si-koaN; chiuN7-si-koaN thiaN-kiN3 in si7 Lo5-ma2 lang5, chiu7 kiaN.  39). Chiah lai5 khou2-khng3 in; chhoa7 in chhut, chhiaN2 in li7-khui hit e5 siaN5.  40). In chhut kaN, jip8 Lu7-ti2-a e5 chhu3; i2-keng kiN3-tioh8 chiah e5 hiaN-ti7, chiu7 khou2-khng3 in, chiah li7-khui hia.

[17]	In keng-ke3 Am3-hui-pho-li2, A-pho-lo5-ni5-a, kau3 Thiap-sat-lo5-ni5-ka, ti7 hia u7 Iu5-thai3 lang5 e5 hoe7-tng5;  2). Po2-lo5 chiau3 peng5-siong5 e5 khoan2 jip8-khi3 chiu7-kun7 in; ti7 saN e5 an-hioh-jit8,  3). in2-khi2 seng3-keng kap in pian7-lun7, khui-thiah chi2-beng5 Ki-tok eng-kai siu7 hai7, tui3 si2-lang5 tiong koh-oah8; koh kong2, Goa2 sou2 tui3 lin2 thoan5 e5 Ia5-sou chiu7-si7 Ki-tok.  4). In tiong-kan u7-e5 siu7 khou2-khng3, chiu7 kui-oa2 Po2-lo5 Se-lah; koh u7 keng3-khian5 e5 Hi-li7-ni5 lang5 put-chi2 choe7, chun-kui3 e5 hu7-jin5-lang5 iah8 bo5 chio2.  5). Tok8-tok8 Iu5-thai3 lang5 oan3-tou3, chio koe-chhi7 e5 hui2-lui7 kui2-na7 lang5, kiau-so peh-siN3 kui kun5 chu7-chip8, jiau2-tong7 thong siaN5, kong-jip8 Ia5-sun e5 chhu3, ai3 liah8 in chhut-lai5 kau hou7 peh-siN3.  6). Bo5 tu2-tioh8, chiu7 thoa Ia5-sun kap kui2-na7 e5 hiaN-ti7, sang3 hou7 toe7-hng koaN; kio3 kong2, Chiah e5 phah-loan7 thiN-e7 e5 lang5 iah8 kau3 chia;  7). Ia5-sun chiap-lap8 in; chiah e5 lang5 long2 ui5-keh8 Kai-sat e5 beng7-leng7, kong2 u7 pat8 e5 ong5, Ia5-sou.  8). Cheng3 peh-siN3 kap toe7-hng koaN thiaN-kiN3 che, chiu7 kiaN-hiaN5.  9). I2-keng siu Ia5-sun kap ki5-u5 e5 lang5 e5 po2-chng7, chiu7 pang3 in.
	10). Tui3 an2-ni hiaN-ti7 sui5-si5 chhe Po2-lo5 Se-lah thau3-mi5 khi3 Pi3-li2-a; nng7 lang5 i2-keng kau3 te3, chiu7 jip8 Iu5-thai3 lang5 e5 hoe7-tng5.  11). Hiah e5 lang5 pi2 Thiap-sat-lo5-ni5-ka lang5 khah bun5-beng5, in-ui7 in chu3-i3 siu7 to7-li2, tak8 jit8 chha5-kho2 seng3-keng, khoaN3 chiah e5 su7 ko2-jian5 u7 an2-ni a2 bo5.  12). Sou2-i2 ki5-tiong u7 choe7-choe7 lang5 sin3; koh u7 Hi-li7-ni5 chun-kui3 e5 hu7-jin5-lang5, kap ta-pou-lang5, bo5 chio2.  13). Tok8-tok8 Thiap-sat-lo5-ni5-ka e5 Iu5-thai3 lang5 chai Po2-lo5 ti7 Pi3-li2-a thoan5 Siong7-te3 e5 to7-li2, chiu7 kau3 hia, io5-tang7 kiau2-jiau2 cheng3 lang5.  14). HiaN-ti7 liam5-piN chhe Po2-lo5 khi3 kau3 hai2-piN; tok8-tok8 Se-lah The5-mou5-thai3 iu5-goan5 toa3 hia.  15). Sang3 Po2-lo5 e5 lang5 chhoa7 i kau3 Nga2-tian2; siu7 beng7-leng7 kio3 Se-lah The5-mou5-thai3 kin2-kin2 chiu7-kun7 i, chiu7 to3-khi3.
	16). Po2-lo5 ti7 Nga2-tian2 theng3-hau7 in, khoaN3-kiN3 moa2 siaN5 long2 si7 Ngou2-siong7, chiu7 siong-sim tioh8-kip.  17). Sou2-i2 ti7 hoe7-tng5 kap Iu5-thai3 lang5 i2-kip8 keng3-khian5 e5 lang5 pian7-lun7, tak8 jit8 ti7 koe-chhi7-nih8 kap sou2 tu2-tioh8 e5 iah8 si7 an2-ni.  18). U7 I2-pi2-kou2-lo5 Su7-to-a, nng7 kau3-mng5 e5 tiat-su7 kap i pian7-lun7. U7-e5 kong2, chit-e5 khioh lang5 e5 oe7-phoh e5 beh kong2 sim2-mih8? U7-e5 kong2, I si7 chhin-chhiuN7 thoan5 pat8 pang-kok e5 kui2-sin5 e5; si7 in-ui7 i thoan5 Ia5-sou kap koh-oah8 e5 to7-li2.  19). In chiu7 chhoa7 i kau3 A-liok8 soaN, kong2, Li2 sou2 kong2 sin e5 kau3 thang tit-tioh8 chai mah?  20). In-ui7 li2 eng7 ki5-koai3 e5 su7 thoan5 jip8 goan2 e5 hi7-khang: sou2-i2 goan2 ai3 chai hiah-e5 si7 sim2-mih8 i3-su3.  21). (Nga2-tian2 lang5 kap tiam3 hia e5 chhut-goa7 lang5 boe7 kou3-tit pat8 hang7 su7, tok8-tok8 si7 chiong sin e5 su7 lai5 kong2, lai5 thiaN na7-tiaN7).  22). Po2-lo5 khia7 ti7 A-liok8 soaN tiong, kong2, 
	Nga2-tian2 lang5 ah, goa2 khoaN3 lin2 hoan7 su7 keng3-ui3 sin5-beng5, cham2-jian5 jiat8-sim.  23). In-ui7 goa2 teh kiaN5-iu5 e5 si5 khoaN3-kiN3 lin2 sou2 keng3-pai3 e5, tu2-tioh8 chit8 cho7 toaN5, teng2-bin7 sia2, kong2, Be7 bat e5 Siong7-te3.  Lin2 sou2 be7 bat lai5 keng3-pai3 e5, goa2 eng7 I lai5 ka7 lin2 kong2.  24). Hit e5 chhong3-cho7 se3-kan kap ki5-tiong ban7 mih8 e5 Siong7-te3, ki3-jian5 si7 thiN toe7 e5 Chu2, bo5 khia7-khi2 chhiu2 cho7 e5 tian7;  25). bo5 hou7 lang5 e5 chhiu2 hok8-sai7, na2 chhin-chhiuN7 I u7 sou2 khiam3-kheh; si7 ka-ki7 eng7 oah8-mia7, chhoan2-khui3, kap ban7 mih8 hou7 cheng3 lang5;  26). koh chhong3-cho7 ban7 pang e5 lang5, tui3 chit8 e5 pun2-goan5, khia7-khi2 ti7 choan5 toe7-bin7, koh ka7 in han7 tai7-seng tiaN7-tioh8 e5 si5-ki5, kap sou2 khia7-khi2 e5 toe7-kai3;  27). si7 beh hou7 in chhe7 Siong7-te3, kiam2-chhai2 thang chhui2-mou5 lai5 tit-tioh8, ki5-sit8 I li7-khui lan2 tak8 lang5 bo5 hng7.  28). In-ui7 lan2 tiam3-ti7 I lai5 oah8, lai5 tin2-tang7, lai5 ti7-teh; chhin-chhiuN7 lin2 tiong-kan choe3 si e5 lang5 u7-e5 u7 kong2, In-ui7 lan2 chiah-e5 iah8 si7 I e5 kiaN2-lui7.  29). TaN ki3-jian5 si7 Siong7-te3 e5 kiaN2-lui7, chiu7 m7 eng-kai liah8 choe3 Siong7-te3 e5 pun2-chit chhin-chhiuN7 kim, gun5, chioh8, lang5 e5 kang-hu lang5 e5 sim-su7 sou2 tiau-tok e5.  30) Hiah e5 m7 chai-iaN2 e5 si5-tai7, Siong7-te3 bo5 kheng5-kham3; taN chiu7 beng7-leng7 tak8 sou2-chai7 e5 lang5 long2-chong2 tioh8 hoan2-hoe2:  31). in-ui7 u7 tiaN7-tioh8 chit8 jit8, beh eng7 I sou2 siat-lip8 e5 lang5, chiau3 kong-gi7 sim2-phoaN3 thiN-e7; si7 tui3 si2-lang5 tiong hou7 I koh-oah8, hou7 cheng3 lang5 u7 pin5-ku3 thang sin3.
	32). In thiaN-kiN3 si2-lang5 koh-oah8 e5 oe7, u7-e5 chhio3 i; u7-e5 kong2, Goan2 beh koh thiaN li2 kong2 che.  33). Tui3 an2-ni Po2-lo5 tui3 in tiong-kan chhut-khi3.  34). Na7-si7 u7 kui2-na7 lang5 oa2 i lai5 sin3; tiong-kan u7 A-liok8 soaN e5 hoe7-oan5 Tiu-ni5-siu, kap chit8 e5 hu7-jin5-lang5, mia5 kio3 Tai7-ma2-li2, koh ia7 u7 pat8 lang5.

[18]	Chit tiap8 liau2-au7 Po2-lo5 li7-khui Nga2-tian2, kau3 Ko-lim5-to.  2). Tu2-tioh8 chit8 e5 Iu5-thai3 lang5, mia5 A-ku-lah, chhut-si3 ti7 Pun2-tou, kap i e5 bou2 Pek-ki-lah, tu2-a2 tui3 I2-tai7-li7 lai5, in-ui7 Kek-lo2-tiu beng7-leng7 Iu5-thai3 lang5 long2 li7-khui Lo5-ma2; Po2-lo5 chiu7 chiu7-kun7 in;  3). in-ui7 in tang5 kang-ge7, chiu7 kap in saN-kap tiam3, hap8 teh choe3; in e5 kang-ge7 chiu7-si7 choe3 pou3-piN5.  4). Tak8 e5 an-hioh-jit8 Po2-lo5 ti7 hoe7-tng5 pian7-lun7, khou2-khng3 Iu5-thai3 lang5 kap Hi-li7-ni5 lang5.
	5). Se-lah The5-mou5-thai3 tui3 Ma2-ki5-tun3 loh8-lai5 e5 si5, Po2-lo5 chiu7 ui7-tioh8 to7-li2 put-chi2 pek-chhiat, tui3 Iu5-thai3 lang5 kan-cheng3 Ia5-sou si7 Ki-tok.  6). In tui3-tek8 i lai5 pong3-tok8 e5 si5, Po2-lo5 chiu7 poaN7 saN, tui3 in kong2, Lin2 e5 huih kui ti7 lin2, bo5 goa2 e5 koan-he7; taN liau2-au7 goa2 beh chiu7-kun7 goa7-pang lang5 lah.  7). Chiu7 li7-khui khi3, jip8 chit8 lang5 e5 chhu3, hit lang5 mia5 The5-to Iu5-su7-tou, si7 keng3-pai3 Siong7-te3 e5 lang5, i e5 chhu3 ti7 hoe7-tng5 e5 keh-piah.  8). Koan2 hoe7-tng5 e5 lang5, mia5 Kek-li2-su7-pou3, kap choan5 ke sin3 Chu2; Ko-lim5-to lang5 iah8 choe7-choe7 thiaN-kiN3, sin3 lai5 siu7 soe2-le2.  9). Mi5-si5 Chu2 ti7 iN7-siong7 tiong tui3 Po2-lo5 kong2, Boh8-tit kiaN, tioh8 kong2, m7 thang cheng7-cheng7;  10). in-ui7 goa2 kap li2 ti7-teh, bo5 lang5 beh kong-kek lai5 hai7 li2; in-ui7 goa2 u7 choe7-choe7 peh-siN3 ti7 chit e5 siaN5.  11). Po2-lo5 toa3 hia chit8 ni5 koh lak8 geh8 jit8; ti7 in tiong-kan chiong Siong7-te3 e5 to7-li2 lai5 ka3-si7 lang5.
	12). Ka-liu5 choe3 A-kai-a chong2-tok e5 si5, Iu5-thai3 lang5 tang5-sim kong-kek Po2-lo5, thoa i kau3 kong-cho7 cheng5, kong2,  13). Chit e5 lang5 khng3 lang5 pai3 Siong7-te3 bo5 chiau3 lut8-hoat.  14). Po2-lo5 tu2-tu2 beh khui chhui3, Ka-liu5 ka7 Iu5-thai3 lang5 kong2, Iu5-thai3 lang5 ah, siat-su2 si7 sim2-mih8 put-gi7 kan-ok e5 su7, chiau3 li2 goa2 tioh8 iong5-un2 lin2;  15). chong2-si7 pian7-lun7 gian5-gu2, mia5-ji7, kap lin2 e5 lut8-hoat, lin2 khi3 ka-ki7 liau7-li2; goa2 m7 ai3 sim2-phoaN3 chiah-e5.  16). Chiu7 koaN2 in li7-khui kong-cho7 cheng5.  17). Cheng3 lang5 liah8 koan2 hoe7-tng5 e5 Sou2-the5-ni5, ti7 kong-cho7 cheng5 phah i. Chiah e5 tai7-chi3 Ka-liu5 long2 bo5 liah8 choe3 iau3-kin2.
	18). Po2-lo5 iau2 tiam3 kui2-na7 jit8, chiu7 li7-piat8 chiah e5 hiaN-ti7, tah chun5 beh khi3 Su7-li7-a; Pek-ki-lah A-ku-lah saN-kap khi3; ti7 Kian-kek-li2 chian2 thau5-mng5; u7 he7-goan7 e5 ian5-kou3.  19). In kau3 I2-hut-sou2, Po2-lo5 chiu7 lau5 in toa3 hia; ka-ki7 jip8 hoe7-tng5, kap Iu5-thai3 lang5 pian7-lun7.  20). In chhiaN2 i ke toa3 kui2 jit8;  21). bo5 un2, chiu7 li7-piat8 in, kong2, Siong7-te3 na7 chun2, goa2 beh to3-tng2 lai5 chiu7-kun7 lin2.  22). Chiu7 khui chun5 li7-khui I2-hut-sou2. Kau3 Kai-sat-li7-a, chiu7 chiuN7-khi3 chheng2-an kau3-hoe7, chiah loh8-khi3 An-the5-o.  23). Toa3 hia kui2 jit8, koh khi2-sin, chiau3 chhu3-su7 keng-ke3 Ka-liap8-thai3 Hut-lu7-ka e5 toe7-hng, kian-kou3 cheng3 hak8-seng.
	24). U7 chit8 e5 Iu5-thai3 lang5, mia5 A-pho-lo5 kau3 I2-hut-sou2, i chhut-si3 ti7 A-lek8-san-thai3, si7 u7 hak8-bun7, ti7 seng3-keng iah8 put-chi2 oe7.  25). I bat hak8-sip8 Chu2 e5 lou7; jiat8-sim chiong Ia5-sou e5 su7 siong5-se3 kong2 lai5 ka3-si7 lang5, chi2-u7 chai Iok-han7 e5 soe2-le2 na7-tiaN7.  26). I ti7 hoe7-tng5 ho2-taN2 lai5 kong2, Pek-ki-lah A-ku-lah thiaN-kiN3, chiu7 chhoa7 i lai5, tui3 i pai5-liat8 Siong7-te3 e5 lou7 khah siong5-se3.  27). A-pho-lo5 ai3 khi3 A-kai-a e5 si5, hiaN-ti7 khoan3-bian2 i, koh kia3 phoe chhiaN2 hak8-seng chiap-lap8 i; i2-keng kau3, chiu7 tui3 un-tian2 lai5 toa7-toa7 pang-chan7 hia e5 sin3-tou5:  28). in-ui7 i ti7 cheng3 lang5 e5 bin7-cheng5 chhut-lat8 pian7-to2 Iu5-thai3 lang5, in2 seng3-keng chi2-beng5 Ia5-sou si7 Ki-tok.

[19]	A-pho-lo5 ti7 Ko-lim5-to e5 si5, Po2-lo5 keng-ke3 teng2-si3 e5 toe7-hng, kau3 I2-hut-sou2, tu2-tioh8 kui2-na7 e5 hak8-seng;  2). mng7 in, kong2, Lin2 sin3 e5 si5 bat siu7-tioh8 Seng3 Sin5 bo5? In3 kong2, Lian5 u7 Seng3 Sin5 e5 siuN2-su3 a2 bo5, goan2 iah8 be7 bat thiaN-kiN3.  3). Kong2, An2-ni, chiu7 lin2 siu7 soe2-le2 lai5 kui ti7 sim2-mih8 ah? In chiu7 kong2, Iok-han7 e5 soe2-le2.  4). Po2-lo5 kong2, Iok-han7 kiaN5 hoan2-hoe2 e5 soe2-le2, ka7 peh-siN3 kong2 tioh8 sin3 te3-be2 i lai5 e5, chiu7-si7 Ia5-sou.  5). Hiah e5 lang5 thiaN-kiN3, chiu7 siu7 soe2-le2 kui ti7 Chu2 Ia5-sou e5 mia5.  6). Po2-lo5 ka7 in hoaN7 chhiu2, Seng3 Sin5 chiu7 kau3 ti7 in; in sui5-si5 kong2 chiah e5 khiuN-khau2 kap sian-ti e5 oe7.  7). Kiong7 iok-liok8 chap8-ji7 lang5.
	8). Po2-lo5 jip8 hoe7-tng5, ho2-taN2 lai5 kong2, lek8-ke3 saN geh8 jit8 ku2, eng7 Siong7-te3 kok e5 su7 lai5 pian7-lun7 khou2-khng3.  9). Na7-si7 u7 kui2-na7 lang5 ngi7-sim m7 sun7-than3, tng cheng3 lang5 e5 bin7-cheng5 hui2-pong3 chit e5 Lou7; Po2-lo5 chiu7 li7-khui in, iah8 hou7 hak8-seng kap in saN-li7, chiu7 ti7 Chhui-lat-lou5 e5 oh8-tng5 jit8-jit8 pian7-lun7.  10). Chhin-chhiuN7 an2-ni nng7 ni5 ku2; ti3-kau3 tiam3-ti7 A-se-a e5 lang5 bo5 lun7 Iu5-thai3, Hi-li7-ni5, long2 thiaN-kiN3 Chu2 e5 to7-li2.  11). Siong7-te3 eng7 Po2-lo5 e5 chhiu2 kiaN5 han2-tit u7 e5 koan5-leng5;  12). sim7-chi3 u7 lang5 tui3 i e5 sin-khu theh8 chhiu2-kun, a2-si7 ui5-sin-kun5, he7 ti7 piN7-lang5 e5 sin-chiuN7, in e5 piN7 chiu7 the3-khi3, ok-sin5 iah8 chhut-khi3.  13). Chong2-si7 u7 kui2-na7 e5 si3-koe3 kiaN5, liam7-chiu3 koaN2 kui2 e5 Iu5-thai3 lang5, tui3 hiah e5 hou7 ok-sin5 chiuN7 sin e5 lang5, chu7-choan kio3 Chu2 Ia5-sou e5 mia5, kong2, Goa2 oa2-kho3 Po2-lo5 sou2 thoan5 e5 Ia5-sou, beng7-leng7 li2 chhut-khi3.  14). U7 Iu5-thai3 e5 che3-si-thau5 Su7-ki-oa2 chhit e5 kiaN2, iah8 kiaN5 chit e5 tai7-chi3.  15). Ok-sin5 in3 kong2, Ia5-sou goa2 chai I, Po2-lo5 goa2 iah8 bat i; na7-si7 lin2 si7 chi7-chui7 ah?  16). Ok-sin5 chiuN7 sin e5 lang5 chiu7 thiau3 ti7 in sin-chiuN7, iaN5 in nng7 lang5, ap-che3 in, ti3-kau3 in thng3-pak-theh, siu7 siong, chau2-chhut hit keng chhu3.  17). Khia7-khi2 I2-hut-sou2 e5 Iu5-thai3 lang5 Hi-li7-ni5 lang5 long2 chai, bo5 m7 kiaN-hiaN5; Chu2 Ia5-sou e5 mia5 chiu7 toa7 eng5-hian2.  18). I2-keng sin3 e5 lang5 choe7-choe7 kau3, beng5-beng5 jin7, koh kong2-khi2 in e5 sou2 kiaN5.  19). Peng5-sou3 kiaN5 hoat-sut8 e5, iah8 u7 choe7-choe7 lang5 chiong in e5 chheh chu7-chip8, he7 ti7 cheng3 lang5 e5 bin7-cheng5 lai5 sio; sng3 in e5 ke3-chiN5, chiu7 chai tat8 gun5 gou7 ban7.  20). Chu2 e5 to7-li2 toa7-toa7 heng-ong7 tek-seng3, u7 chhin-chhiuN7 an2-ni.
	21). Chiah e5 su7 i2-keng beng5-pek8, Po2-lo5 tiaN7-tioh8 i3-su3, keng-ke3 Ma2-ki5-tun3, A-kai-a, chiah beh khi3 Ia5-lou7-sat-leng2, kong2, Kau3 hia liau2-au7, goa2 iah8 tioh8 khi3 khoaN3 Lo5-ma2.  22). Chiu7 chhe kun-sui5 i e5 chiong5-tiong nng7 lang5, The5-mou5-thai3 I2-lah-tou khi3 Ma2-ki5-tun3; pun2-sin chiam7-si5 toa3 A-se-a.
	23). Tng si5, ui7-tioh8 Chu2 e5 Lou7, u7 khi2 toa7 jiau2-tong7.  24). In-ui7 u7 gun5-chhiuN7, mia5 Ti2-bi2-tiu, peng5-sou3 choe3 A-ti2-bi2 e5 gun5-kham, i hou7 choe3 chit ho7 kang e5 lang5 than3 chiN5 bo5 chio2;  25). chiu7 chu7-chip8 in, i2-kip8 than3 chit ho7 chiah8 e5 lang5, kong2, Tai7-ke, lin2 chai lan2 oa2-kho3 chit e5 chhiu2-ge7 lai5 than3 chiN5.  26). TaN chit e5 Po2-lo5, m7-na7 ti7 I2-hut-sou2, ia7 chha-put-to pian3 A-se-a, eng7 i e5 khoan3-bian2 lai5 be5-hek8 choe7-choe7 lang5, kong2 chhiu2 sou2 chng e5 m7 si7 sin5-beng5; che si7 lin2 sou2 khoaN3-kiN3, sou2 thiaN-kiN3 e5.  27). Chhin-chhiuN7 an2-ni, m7 na7 lan2 chit ho7 kang-giap8 gui5-hiam2 hou7 lang5 khoaN3-khin; chiu7 toa7 lu2-sin5 A-ti2-bi2 e5 bio7 iah8 beh hou7 lang5 bak8-te7-bo5, koh pian3 A-se-a kap thiN-e7 sou2 pai3 e5 A-ti2-bi2 beh sit i e5 ui-hong.  28). In thiaN-kiN3 chiu7 toa7 siu7-khi3, kio3 kong2, Toa7 ah! I2-hut-sou2 lang5 e5 A-ti2-bi2!  29). Thong siaN5 jiau2-loan7; i2-keng liah8 Po2-lo5 tang5 kiaN5 e5 Ma2-ki5-tun3 lang5, Kai-iu5 kap A-li2-tat8-kou2, chiu7 tang5-sim khoeh jip8 hi3-hng5.  30). Po2-lo5 sim siuN7 ai3 jip8-khi3 kiN3 peh-siN3, hak8-seng m7 chun2.  31). Iau2 u7 A-se-a kui2 e5 thau5-bak8, si7 Po2-lo5 e5 peng5-iu2, chhe lang5 khng3 i boh8-tit mou7-hiam2 jip8 hi3-hng5.  32). Hoe7-chiong3 hun-loan7, chit8 lang5 hoah chit8 khoan2; toa7 poaN3 m7 chai si7 in-ui7 siaN2-su7 lai5 chu7-chip8.  33). U7 lang5 khan A-lek8-san-tai7 chhut cheng3 lang5 e5 tiong-kan, Iu5-thai3 lang5 iah8 ku2 i chin3-cheng5. A-lek8-san-tai7 io5 chhiu2, ai3 tui3 peh-siN3 hun-sou3.  34). Cheng3 lang5 chai i si7 Iu5-thai3 lang5, chiu7 tang5 siaN kio3 kong2, Toa7 ah! I2-hut-sou2 lang5 e5 A-ti2-bi2! chhin-chhiuN7 an2-ni, iok-liong7 chit8 si5 ku2.  35). Su-ki3-koaN i2-keng hou7 cheng3 lang5 an-cheng7, chiu7 kong2, I2-hut-sou2 lang5 ah, chi7-chui7 m7 chai I2-hut-sou2 lang5 e5 siaN5 chiu7-si7 kou3-siu2 toa7 A-ti2-bi2 e5 tian7, kap tui3 Tiu-su7 sou2 kang3-loh8 e5 siong7 ah?  36). Chiah e5 su7 i2-keng boe7 pian7-pok tit, lin2 cheng3 lang5 tioh8 cheng7-cheng7, m7 thang chhiong-pong7.  37). Ho5-hong3 chiah e5 lang5 m7 si7 thau-theh8 bio7-lai7 e5 mih8, iah8 m7 si7 pong3-tok8 lan2 e5 lu2-sin5 e5, lin2 keng3-jian5 toa3 in kau3 chia.  38). Na7 Ti2-bi2-tiu i2-kip8 hiah e5 oa2 i e5 sai-hu7, kap lang5 u7 tai7-chi3, chiu7 u7 thiaN saN-ko3 e5 jit8-ki5, iah8 u7 chong2-tok, tai-ke thang tui3-sin3.  39). Lin2 na7 mng7 pat8 mih8 su7, thang ti7 hap8-le7 e5 hoe7 lai5 gi2-toan3.  40). Si7 in-ui7 kin-a2-jit8 bo5 ian5-kou3 e5 jiau2-loan7, kiaN-liau2 lan2 boe7 bian2-tit siu7 chha5-mng7; koh iah8 bo5 oe7 thang koe2 chit e5 chu7-hoe7 e5 in-iu5.  41). Kong2 soah, chiu7 soaN3 hoe7.

[20]	Han2-hoa7 i2-keng tiaN7, Po2-lo5 kio3 hak8-seng lai5, khng3 in; chiu7 kap in li7-piat8, khi2-sin beh khi3 Ma2-ki5-tun3.  2). I2-keng keng-ke3 hiah e5 toe7-hng, eng7 choe7-choe7 oe7 khou2-khng3 in, chiu7 kau3 Hi-li7-ni5.  3). Tiam3 hia saN geh8 jit8; beh tah chun5 khi3 Su7-li7-a. Iu5-thai3 lang5 siat ke3 beh hai7 i; i chiu7 tiaN7-tioh8 i3-su3 tui3 Ma2-ki5-tun3 to3-tng2.  4). Te3 i khi3 A-se-a e5 lang5, u7 Pi3-li2-a lang5, Pit-lou7 e5 kiaN2 Sou2-pa2-tek; Thiap-sat-lo5-ni5-ka lang5, A-li2-tat8-kou2 kap Se-kong-tou; Tek8-pi3 lang5 Ka-iu5, kap The5-mou5-thai3; koh u7 A-se-a lang5 Chhui-ki-kou2 kap Tek8-lo5-hui-mou5.  5). Chi2 kui2 lang5 tai7-seng khi3, ti7 Tek8-lo5-a theng3-hau7 goan2.  6). Tu5-kaN3-choeh au7, goan2 tui3 Hui-lip8-pi2 khui chun5, gou7 jit8 kau3 Tek8-lo5-a, kap in siong-hoe7; tiam3 hia chhit jit8.
	7). Chhit jit8 e5 thau5 chit8 jit8, goan2 chiah-e5 chu7-chip8 beh peh piaN2, Po2-lo5 ai3 ti7 keh jit8 khi2-sin, chiu7 kap in kang2-lun7 to7-li2, chhian5 kau3 poaN3-mi5.  8). Goan2 sou2 chu7-chip8 e5 lau5 u7 tiam2 choe7-choe7 teng.  9). U7 chit8 e5 siau3-lian5 lang5, mia5 Iu5-chhui-kou2, che7 ti7 thang-a2 teng2, khun3 tang7 bin5; Po2-lo5 kang2-lun7 i2-keng ku2, siau3-lian5 lang5 in-ui7 khun3, tui3 saN chan3 lau5 poah8-loh8-lai5; lang5 lai5 hu5 i, i2-keng si2 lah.  10). Po2-lo5 loh8-khi3 phak ti7 i e5 sin-chiuN7, pho7 i, kong2, Lin2 boh8 choe3 siaN; i e5 hun5 iau2 ti7-teh.  11). Chiu7 koh chiuN7-khi3 peh piaN2 lai5 chiah8, saN-kap tam5-lun7 ku2-ku2; kau3 thiN-kng chiu7 khi2-sin.  12). Gin2-na2 i2-keng oah8, lang5 chhoa7 i lai5, toa7 siu7 an-ui3.
	13). Goan2 tai7-seng chiuN7 chun5, khui chun5 khi3 A-sok, ai3 ti7 hia chih-chiap Po2-lo5: in-ui7 i u7 an2-ni hoan-hu3, ka-ki7 beh tui3 lou7 khi3.  14). I2-keng ti7 A-sok kap goan2 siong-hoe7, goan2 chiu7 chih i chiuN7 chun5, khi3 Bi2-chhui-li7-ni5.  15). Tui3 hia khui chun5 te7 ji7 jit8 kau3 Ki-o e5 tui3-bin7; keh jit8 chun5 koa ti7 Sat-mou5; koh chit8 jit8 kau3 Bi2-li7-tou.  16). In-ui7 Po2-lo5 koat-i3 tah chun5 siam2 ke3 I2-hut-sou2, bian2-tit ku2-ku2 tiam3 ti7 A-se-a; chiu7 koaN2-kin2 kiaN5, khoaN3 oe7 thang ti7 gou7-sun5-choeh jit8 kau3 Ia5-lou7-sat-leng2.  17). Tui3 Bi2-li7-tou chhe lang5 kau3 I2-hut-sou2, chhiaN2 kau3-hoe7 e5 tiuN2-lo2 lai5.  18). In i2-keng kau3, chiu7 tui3 in kong2, 
	Lin2 ka-ki7 chai goa2 tui3 khi2-thau5 tah8-tioh8 A-se-a toe7 e5 jit8, thau5 kau3 be2 kap lin2 chaiN2-iuN7;  19). goa2 hok8-sai7 Chu2 hoan7 su7 khiam-sun3,  koh lau5 bak8-sai2, koh tui3 Iu5-thai3 lang5 e5 bou5-hai7 lek8-ke3 chhi3-lian7;  20). hoan7 u7 li7-ek e5, goa2 be7 bat kiu-koeh8 bo5 ka7 lin2 kong2, lai5 ka3-si7 lin2, bo5 lun7 ti7 cheng3 lang5 e5 bin7-cheng5, a2-si7 ti7 chiah e5 jin5-ke;  21). tui3 Iu5-thai3 kap Hi-li7-ni5 lang5 cheng3-beng5, tioh8 ng3 Siong7-te3 lai5 hoan2-hoe2, koh tioh8 ng3 lan2 e5 Chu2 Ia5-sou Ki-tok lai5 sin3.  22). TaN goa2 e5 sim-sin5 siu7 pak8 khi3 Ia5-lou7-sat-leng2, be7 chai ti7 hia beh tu2-tioh8 chaiN2-iuN7;  23). tok8-tok8 Seng3 Sin5 ti7 tak8 e5 siaN5 tui3 goa2 cheng3-beng5, kong2 u7 so2-lian7 kap hoan7-lan7 teh theng3-hau7 goa2.  24). Na7-si7 goa2 bo5 liah8 siN3-mia7 choe3 iau3-kin2, lai5 khoaN3 choe3 po2-poe3, tok8-tok8 si7 beh chin7 goa2 e5 lou7-cham7, kap tui3 Chu2 Ia5-sou sou2 siu7 e5 chit-hun7, lai5 cheng3-beng5 Siong7-te3 un-tian2 e5 hok-im.  25). Goa2 peng5-sou3 si3-koe3 kiaN5 ti7 lin2 tiong-kan thoan5 Siong7-te3 e5 kok, taN goa2 chai lin2 cheng3 lang5 bo5 koh kiN3 goa2 e5 bin7.  26). Sou2-i2 goa2 kin-a2-jit8 tui3 lin2 kan-cheng3, na7 u7 lang5 tim5-lun5, goa2 bo5 chek-seng5.  27). In-ui7 goa2 be7 bat kiu-koeh8 bo5 eng7 Siong7-te3 e5 chi2-i3 it-chin7 ka7 lin2 kong2.  28). Lin2 tioh8 ka-ki7 kin2-sin7, iah8 tioh8 kin2-sin7 choan5 kun5, Seng3 Sin5 ti7 in tiong-kan siat-lip8 lin2 choe3 kam-tok, lai5 chiau3-kou3 Siong7-te3 e5 kau3-hoe7, chiu7-si7 I eng7 ka-ki7 e5 huih sou2 tit-tioh8 e5.  29). Goa2 chai goa2 li7-khui liau2-au7, beh u7 hiong-ok e5 chhai5-long5 jip8 lin2 tiong-kan, bo5 sioh iuN5-kun5;  30). koh tui3 lin2 ka-ki7 e5 tiong-kan, beh u7 lang5 khi2-lai5 kong2 gek8-li2 e5 oe7, ai3 in2-iu2 hak8-seng than3 i.  31). Sou2-i2 lin2 tioh8 keng2-seng2, ki3-liam7 goa2 saN ni5 e5 ku2, mi5-jit8 bo5 soah, lau5 bak8-sai2 lai5 keng2-kai3 lin2 tak8 lang5.  32). TaN goa2 chiong lin2 kau-thok Siong7-te3, kap I un-tian2 e5 to7, si7 oe7 kian3-lip8 lin2, hou7 lin2 tit-tioh8 giap8 ti7 long2-chong2 chiaN5-seng3 e5 lang5 e5 tiong-kan.  33). Goa2 be7 bat tham lang5 e5 gun5, kim, i-hok8.  34). Lin2 ka-ki7 chai, chi2 nng7 ki chhiu2 u7 kiong-kip goa2 e5 khiam3-eng7, i2-kip8 kap goa2 ti7-teh e5 lang5.  35). Goa2 hoan7 su7 choe3 lin2 e5 bou5-iuN7, tioh8 an2-ni tioh8-boa5, lai5 hu5-chhi5 loan2-jiok8 e5 lang5; koh tioh8 ki3-tit Chu2 Ia5-sou pun2-sin e5 oe7, kong2, Hou7 lang5 e5, pi2 tui3 lang5 theh8 e5, khah u7 hok-khi3.
	36). Kong2 soah, kui7-loh8 kap in cheng3 lang5 ki5-to2.  37). Cheng3 lang5 toa7 thi5-khau3, pho7 Po2-lo5 e5 am7-kun2, chim i;  38). te7 it hoan5-lo2 e5, chiu7-si7 i sou2 kong2 e5 oe7, i2-au7 boe7 koh kiN3-tioh8 i e5 bin7. Chiu7 sang3 i loh8 chun5.

[21]	Goan2 i2-keng li7-piat8 in khui chun5, tit8-tit8 kau3 Ko-su7, keh jit8 kau3 Lo5-ti2, tui3 hia koh kau3 PhaN3-tai7-lah;  2). tu2-tioh8 chit8 chiah chun5 beh ke3-khi3 Hui-ni5-ki, chiu7 tah i khi2-sin.  3). I2-keng oe7 khoaN3-kiN3 Ku-pi2-lou7, tui3 chiaN3 peng5 kiaN5-ke3, kau3 Su7-li7-a, ti7 Chhui-lo5 chiuN7 soaN; in-ui7 chun5 ti7 hia sia3 chai7.   4). Chhe7-tioh8 u7 hak8-seng, kap in toa3 chhit jit8; in tui3 Sin5 kam2-tong7, ka7 Po2-lo5 kong2 boh8-tit kiaN5 kau3 Ia5-lou7-sat-leng2.  5). Chiah e5 jit8 i2-keng moa2, goan2 khi2-sin kiaN5, cheng3 lang5 kap bou2 kiaN2 sang3 goan2 kau3 siaN5-goa7;  6). chiu7 long2 kui7-loh8 ti7 hai2-piN ki5-to2, tai7-ke saN-si5; goan2 chiuN7 chun5, in to3-khi3 in tau.
	7). Goan2 tui3 Chhui-lo5 chui2-lou7 kiaN5 chin7, chiu7 kau3 To-li7-mai2, chheng2-an hiaN-ti7, kap in toa3 chit8 jit8.  8). Keh jit8 khi2-sin kau3 Kai-sat-li7-a; jip8 thoan5 hok-im e5 lang5 Hui-lek8 e5 ke, kap i saN-kap toa3; i si7 hi2 chhit-lang5 tiong chit8 e5.  9). I u7 si3 e5 cha-bou2-kiaN2, long2 si7 chai7-sek-lu2, ia7 choe3 sian-ti.  10). Goan2 tiam3 hia kui2-na7 jit8, u7 sian-ti, mia5 A-ka-pou3, tui3 Iu5-thai3 loh8-lai5.  11). Chiu7-kun7 goan2, theh8 Po2-lo5 e5 toa3, pak8 ka-ki7 e5 kha-chhiu2, kong2, Seng3 Sin5 kong2, Iu5-thai3 lang5 ti7 Ia5-lou7-sat-leng2 beh an2-ni pak8 chit tiau5 toa3 e5 chu2-lang5, kau ti7 goa7-pang lang5 e5 chhiu2.  12). Goan2 thiaN-kiN3 chiah e5 oe7, chiu7 kap hit sou2-chai7 e5 lang5 khng3 Po2-lo5 m7 thang chiuN7 Ia5-lou7-sat-leng2.  13). Po2-lo5 chiu7 in3, kong2, Lin2 siaN2-su7 thi5-khau3, lai5 cho5-chak goa2 e5 sim ah? Goa2 ui7-tioh8 Chu2 Ia5-sou e5 mia5, m7 na7 siu7 pak8, chiu7 si2 ti7 Ia5-lou7-sat-leng2, iah8 i2-keng pian7 lah.  14). I m7 siu7 khou2-khng3, goan2 chiu7 soah, kong2, Chu2 e5 chi2-i3 tit-tioh8 chiaN5, chiu7-si7.
	15). Chiah e5 jit8 liau2-au7, goan2 siu-sip8 heng5-li2, chiuN7 Ia5-lou7-sat-leng2.  16). Kai-sat-li7-a kui2-na7 e5 hak8-seng kap goan2 khi3, iah8 chhoa7 chit8 e5 Ku-pi2-lou7 lang5 Na2-sun, si7 ku7 e5 hak8-seng; goan2 beh hioh in tau.
	17). Kau3 Ia5-lou7-sat-leng2 hiaN-ti7 hoaN-hi2 chih-chiap goan2.  18). Keh jit8, Po2-lo5 kap goan2 jip8 khi3 kiN3 Nga2-kok; cheng3 tiuN2-lo2 iah8 ti7-teh.  19). Po2-lo5 i2-keng ka7 in chheng2-an, chiu7 chiong Siong7-te3 eng7 i choe3 kang, sou2 kiaN5 ti7 goa7-pang e5, chit8 hang7 chit8 hang7 kong2 beng5.  20). In thiaN-kiN3 chiu7 kui eng5-kng Siong7-te3; ia7 tui3 Po2-lo5 kong2, HiaN-ti7 ah, li2 khoaN3-kiN3 Iu5-thai3 lang5 e5 tiong-kan sin3-e5 joa7 choe7 ban7;  21). long2 si7 ui7-tioh8 lut8-hoat teh jiat8-sim; in bat thiaN-kiN3 lang5 kong2 li2 ka3-si7 goa7-pang tiong e5 Iu5-thai3 lang5 long2 poe7 Mou5-se, kong2 boh8-tit ka7 in e5 kiaN2 kiaN5 kat-le2, iah8 boh8-tit than3 chiah e5 kui-le7. TaN beh chaiN2-iuN7?  22). In tek-khak oe7 thiaN-kiN3 li2 lai5.  23). Sou2-i2 goan2 sou2 ka7 li2 kong2 e5, li2 tioh8 kiaN5 i.  24). Goan2 chia u7 si3 e5 lang5 he7 goan7; li2 chhoa7 chiah e5 lang5 kap in chiaN5 chheng-khi3, chhut sou2-hui3 hou7 in thi3 thau5-mng5; an2-ni chiu7 cheng3 lang5 oe7 chai sou2 thiaN-kiN3 kong2-khi2 li2 e5 tai7-chi3, si7 bo5 iaN2; chiu7 li2 pun2-sin iah8 si7 siu2 lut8-hoat lai5 kiaN5.  25). Lun7-kau3 sin3 Chu2 e5 goa7-pang lang5, goan2 i2-keng bat kia3 phoe, gi7-tiaN7 tioh8 kim3-kai3 che3 ngou2-siong7 e5 mih8, kap huih, kap nih8-si2 e5 mih8, kap im5-loan7.  26). Po2-lo5 chiu7 chhoa7 hiah e5 lang5, te7 ji7 jit8 kap in chiaN5 chheng-khi3, jip8 tian7, po3 beng5 chheng-khi3 e5 jit8-ki5 moa2 lah, theng3-hau7 ka7 in tak8 lang5 hian3 le2-mih8.  27). Hi2 chhit jit8 teh-beh moa2, tui3 A-se-a lai5 e5 Iu5-thai3 lang5 khoaN3-kiN3 Po2-lo5 ti7 tian7-nih8, chiu7 kiau-so cheng3 peh-siN3, he7 chhiu2 liah8 i, kio3 kong2, I2-sek-liat8 lang5 ah, lai5 pang-chan7;  28). chit lang5 chiu7-si7 hit e5 ti7 tak8 sou2-chai7 ka3-si7 cheng3 lang5, kong-kek lan2 e5 peh-siN3, kap lut8-hoat, kap chit sou2-chai7 e5; koh u7 chhoa7 Hi-li7-ni5 lang5 jip8 tian7, phah la5-sam5 chit e5 seng3 e5 sou2-chai7.  29). In-ui7 in bat khoaN3-kiN3 I2-hut-sou2 lang5 Tek8-lo5-hui-mou5 kap i ti7 siaN5-lai7, phah-sng3 Po2-lo5 u7 chhoa7 i jip8 tian7.  30). Tui3 an2-ni thong siaN5 io5-choah, peh-siN3 long2 chau2-lai5; liah8 Po2-lo5, thoa i chhut tian7; chiah e5 mng5 liam5-piN koaiN.  31). In teh-beh thai5 i, u7 siau-sit thoan5 kau3 iaN5-nih8 e5 chhian-chong2, kong2 thong Ia5-lou7-sat-leng2 hun-loan7.  32). I liam5-piN chhoa7 peng-teng kap pe2-chong2 kui2-na7 e5, chau2 loh8-khi3 kau3 in hia; in khoaN3-kiN3 chhian-chong2 kap peng-teng, chiu7 theng5 chhiu2, bo5 koh phah Po2-lo5.  33). Chhian-chong2 kun7 cheng5 liah8 Po2-lo5, beng7-leng7 eng7 nng7 tiau5 lian7 pak8 i; mng7 i si7 chi7-chui7, choe3 sim2-mih8 tai7-chi3.  34). Cheng3 lang5 chit8 e5 hoah chit8 khoan2; in-ui7 han2-hoa7, boe7 chai hit e5 sit8-cheng5, chiu7 beng7-leng7 toa3 i jip8 iaN5-poaN5.  35). I2-keng kau3 kia7-a2, in-ui7 cheng3 lang5 oe-khoeh chin hiong5, peng-teng chiu7 chiong Po2-lo5 chhah chiuN7-khi3;  36). si7 cheng3 peh-siN3 te3 ti7 au7-bin7, kio3 kong2, Ka7 i tu5-khi3.
	37). Po2-lo5 hou7 in toa3-khi3 beh jip8 iaN5-poaN5 e5 si5, tui3 chhian-chong2 kong2, Goa2 chit8 ku3 oe7 ka7 li2 kong2, thang mah? I kong2, Li2 bat Hi-li7-ni5 oe7 mah?  38). Li2 kiam2 m7 si7 hit e5 Ai-kip8 lang5, cheng5 jit8 khi2 jiau2-loan7, chhoa7 si3-chheng e5 hiong-siu2 chhut-khi3 khong3-ia2 e5 mah?  39). Po2-lo5 kong2, Goa2 si7 Iu5-thai3 lang5, chhut-si3 ti7 Ki-li7-ka e5 Tai7-sou3, si7 chhut-mia5 e5 siaN5 e5 peh-siN3; kiu5 li2 chun2 goa2 tui3 peh-siN3 kong2.  40). I2-keng chun2 i, Po2-lo5 chiu7 khia7 ti7 kia7-a2 teng2, tui3 peh-siN3 io5 chhiu2; cheng3 lang5 cheng7-cheng7, chiu7 eng7 Hi-pek-lai5 e5 khiuN-khau2 tui3 in kong2,

[22]	Liat8-ui7 hu7-heng ah, goa2 taN tui3 lin2 ka-ki7 hun-sou3; chhiaN2 lin2 thiaN.
	2). In thiaN-kiN3 i eng7 Hi-pek-lai5 e5 khiuN-khau2 tui3 in kong2, chiu7 koh khah an-cheng7: Po2-lo5 kong2,
	3). Goa2 chiu7-si7 Iu5-thai3 lang5, chhut-si3 ti7 Ki-li7-ka e5 Tai7-sou3, tiong2-seng5 ti7 chit e5 siaN5 choe3 Ka-ma2-liat8 e5 hak8-seng, chiau3 lan2 chou2-chong lut8-hoat e5 giam5-kin2 lai5 siu7 ka3-si7, ui7-tioh8 Siong7-te3 lai5 jiat8-sim, chhin-chhiuN7 kin-a2-jit8 lin2 cheng3 lang5 chit8 iuN7.  4). Goa2 bat khun2-tiok8 than3 chit e5 Lou7 e5 lang5 hou7 i si2, bo5 lun7 lam5-lu2 long2 pak8 in, sang3 loh8 kaN.  5). Che3-si-thau5 kap tiuN2-lo2 e5 choan5-hoe7 thang choe3 goa2 e5 kan-cheng3; goa2 iah8 tui3 in tit-tioh8 kia3 hou7 hiaN-ti7 e5 phoe, khi3 Tai7-ma2-sek, beh pak8 tiam3 ti7 hia e5 lang5 thoa kau3 Ia5-lou7-sat-leng2, siu7 heng5-hoat8.  6). KiaN5 kun7 Tai7-ma2-sek, hit si5 iok-liok8 jit8 tiong-tau3, hut-jian5 tui3 thiN u7 toa7 kng ui5-lui5 chio3 goa2.  7). Goa2 chiu7 phak ti7 toe7-nih8, thiaN-kiN3 u7 siaN tui3 goa2 kong2, So3-lo5, So3-lo5, siaN2-su7 khun2-tiok8 goa2?  8). Goa2 in3 kong2, Chu2 ah, li2 si7 chi7-chui7? I in3 goa2 kong2, Goa2 chiu7-si7 Na2-sat-lek8 e5 Ia5-sou, li2 sou2 khun2-tiok8 e5.  9). Kap goa2 ti7-teh e5 lang5 khoaN3-kiN3 hit e5 kng, bo5 thiaN-kiN3 ka7 goa2 kong2 e5 e5 siaN.  10). Goa2 kong2, Chu2 ah, goa2 tioh8 chaiN2-iuN7 choe3? Chu2 ka7 goa2 kong2, Khi2-lai5, jip8 Tai7-ma2-sek; hoan7 sou2 tiaN7-tioh8 li2 kiaN5 e5, ti7 hia beh ka7 li2 kong2.  11). Goa2 in-ui7 hit e5 kng e5 chhan3-lan7, chiu7 boe7 khoaN3-kiN3, hou7 saN-kap ti7-teh e5 lang5 khan jip8 Tai7-ma2-sek.  12). U7 chit8 lang5, mia5 kio3 A-na2-ni5-a, chiau3 lut8-hoat si7 keng3-khian5 e5 lang5, hou7 tiam3 ti7 hia e5 cheng3 Iu5-thai3 lang5 sou2 o-lo2;  13). i chiu7-kun7 goa2 lai5 khia7 ti7 sin-piN, ka7 goa2 kong2, HiaN-ti7 So3-lo5, li2 thang koh khoaN3.  14). Goa2 chek-si5 kiah8 bak8 khoaN3 i. Koh kong2, Lan2 liat8-chou2 e5 Siong7-te3 i2-keng tiaN7-tioh8 li2 lai5 chai I e5 chi2-i3, khoaN3 hit e5 Gi7-e5, koh thiaN I e5 chhui3 sou2 chhut e5 siaN.  15) In-ui7 li2 beh chiong sou2 khoaN3-kiN3 sou2 thiaN-kiN3 e5, ui7-tioh8 I choe3 kan-cheng3 ti7 cheng3 lang5.  16). TaN siaN2-su7 ian5-chhian5 ah? khi2-lai5, kiu5 I e5 mia5, lai5 siu7 soe2-le2, soe2-tu5 li2 e5 choe7.  17). Au7-lai5 goa2 to3-tng2 kau3 Ia5-lou7-sat-leng2, ti7 tian7-nih8 ki5-to2 e5 si5, sin5 iu5 ti7 siong7-goa7,  18). khoaN3-kiN3 I tui3 goa2 kong2, Li2 tioh8 koaN2-kin2 chhut Ia5-lou7-sat-leng2, in-ui7 li2 ui7-tioh8 goa2 sou2 kan-cheng3 e5, hiah e5 lang5 teh-beh m7 chiap-lap8.  19). Goa2 kong2, Chu2 ah, in long2 chai goa2 peng5-sou3 ti7 tak8 e5 hoe7-tng5 chiong sin3 li2 e5 lang5 koaiN-kaN koh phah in;  20). koh choe3 li2 e5 kan-cheng3 e5 Su7-the5-hoan2 lau5 huih e5 si5, goa2 iah8 khia7-oa2, tang5 hoaN-hi2, koh kou3 hai7-si2 i e5 lang5 e5 saN.  21). Chu2 ka7 goa2 kong2, Khi3 ah; goa2 beh chhe li2 khi3 hng7-hng7, chiu7-kun7 goa7-pang lang5.
	22). In thiaN kau3 chit ku3 oe7; chiu7 toa7 siaN kong2, Chit ho7 lang5, tioh8 tui3 toe7-nih8 tu5-khi3, i m7 eng-kai oah8.  23). Cheng3 lang5 hoa7-hoa7 jiong2, thng3 saN, poaN7 thou5-hun2 ti7 khong-tiong.  24). Chhian-chong2 chiu7 beng7-leng7 toa3 Po2-lo5 jip8 iaN5-poaN5, eng7 piN phah lai5 sim2-mng7 i, ai3 chai ui7-tioh8 sim2-mih8 ian5-kou3 cheng3 lang5 an2-ni jiong2 i.  25). Tu2-a2 eng7 phe5-toa3 pak8 i, Po2-lo5 tui3 piN-a2 teh khia7 e5 pe2-chong2 kong2, Choe3 Lo5-ma2 lang5, be7 teng7 choe7, lin2 phah i, thang mah?  26). Pe2-chong2 thiaN-kiN3, chiu7 khi3 ka7 chhian-chong2 kong2, Li2 beh chaiN2-iuN7 choe3? in-ui7 chit e5 si7 Lo5-ma2 lang5.  27). Chhian-chong2 chiu7-kun7 lai5 tui3 i kong2, Ka7 goa2 kong2, li2 si7 Lo5-ma2 lang5 a2 m7 si7? I kong2, Si7.  28). Chhian-chong2 in3 kong2, Goa2 eng7 choe7-choe7 gun5 boe2 jip8 chit e5 chek8. Po2-lo5 kong2, Goa2 chhut-si3 chiu7-si7.  29). Tui3 an2-ni beh phah-mng7 i e5 lang5 chiu7 liam5-piN li7-khui i; chhian-chong2 ki3-jian5 chai i si7 Lo5-ma2 lang5, in-ui7 bat pak8 i, iah8 chin kiaN.
	30). Keh jit8, ai3 chai Po2-lo5 hou7 Iu5-thai3 lang5 ko3 e5 sit8-cheng5, chiu7 ka7 i thau2 khui, beng7-leng7 chiah e5 che3-si-thau5 kap choan5 kong-hoe7 chu7-chip8; chiu7 toa3 Po2-lo5 loh8-lai5, hou7 i khia7 ti7 in e5 bin7-cheng5.

[23]	Po2-lo5 chu3-bak8 khoaN3 kong-hoe7, kong2, HiaN-ti7 ah, goa2 peng5-sou3 choe3 lang5 ng3 Siong7-te3, hoan7-su7 chun5 liong5-sim, kau3 kin-a2-jit8.  2). Che3-si-thau5 A-na2-ni5-a beng7-leng7 sin-piN teh khia7 e5 lang5 phah i e5 chhui3.  3). Po2-lo5 chiu7 tui3 i kong2, Hun2-peh8 e5 chhiuN5 ah, Siong7-te3 beh phah li2; li2 che7 teh chiau3 lut8-hoat sim2-phoaN3 goa2, keng3-jian5 ui5-keh8 lut8-hoat beng7-leng7 phah goa2 mah?  4). Sin-piN teh khia7 e5 lang5 kong2, Siong7-te3 e5 che3-si-thau5, li2 me7 i mah?  5). Po2-lo5 kong2, HiaN-ti7 ah, goa2 m7 bat i si7 che3-si-thau5; in-ui7 seng3-keng u7 ki3, kong2, Boh8-tit me7 li2 e5 peh-siN3 e5 si7-toa7.  6). Na7-si7 Po2-lo5 chai in chit8 peng5 si7 Sat-thou2-kai lang5, chit8 peng5 si7 Hoat-li7-sai3 lang5; chiu7 ti7 kong-hoe7 tiong kio3 kong2, HiaN-ti7 ah, goa2 si7 Hoat-li7-sai3 lang5, iah8 si7 Hoat-li7-sai3 lang5 e5 kiaN2; chit tiap8 siu7 sim2-phoaN3 chiu7-si7 in-ui7 si2-lang5 koh-oah8 e5 ng3-bang7.  7). Kong2 an2-ni, Hoat-li7-sai3 lang5 kap Sat-thou2-kai lang5 saN-chiN; cheng3 lang5 chiu7 hun-peng5.  8). In-ui7 Sat-thou2-kai lang5 kong2 bo5 koh-oah8, iah8 bo5 thiN-sai3, iah8 bo5 sin5; na7-si7 Hoat-li7-sai3 lang5 chiu7 jin7 nng7 hang7 long2 u7.  9). Chiu7 u7 toa7 soan-jiong2; Hoat-li7-sai3 hit peng5 e5 keng-hak8-su7 kui2-na7 e5 khi2-lai5, cheng-pian7 kong2, Goan2 khoaN3 chit lang5 long2 bo5 phaiN2; na7 beh si7 u7 sin5, a2-si7 thiN-sai3, kap i kong2 oe7 nih8?  10). Hit si5 tu2-tu2 toa7 saN-chiN; chhian-chong2 kiaN-liau2 Po2-lo5 hou7 in thiah-lih8, beng7-leng7 peng-teng loh8-khi3 tui3 in tiong-kan chhiuN2-chhut, chhoa7 i jip8 iaN5-poaN5.
	11). Hit mi5 Chu2 khia7 ti7 Po2-lo5 e5 sin-piN, kong2, Chong3 li2 e5 sim; li2 bat ti7 Ia5-lou7-sat-leng2 ui7-tioh8 goa2 choe3 kan-cheng3, iah8 tek-khak an2-ni choe3 kan-cheng3 ti7 Lo5-ma2.
	12). Kau3 thiN kng, Iu5-thai3 lang5 kiat-tong2 chiu3-choa7, kong2, Na7 bo5 kau3 thai5-si2 Po2-lo5, m7 lim m7 chiah8.  13). An2-ni tang5 sim chiu3-choa7 e5 u7 si3-chap8 goa7 lang5.  14). Chiu7 chiu7-kun7 chiah e5 che3-si-thau5 kap tiuN2-lo2, kong2, Goan2 chiah-e5 i2-keng chiu3 tang7 choa7, na7 bo5 kau3 thai5-si2 Po2-lo5, poaN3 hang7 mih8 to m7 chiah8.  15). TaN lin2 kap kong-hoe7 tioh8 ka7 chhian-chong2 kong2, chhiaN2 i chhoa7 Po2-lo5 kau3 lin2 e5 bin7-cheng5, na2 chhin-chhiuN7 lin2 beh koh siong5-se3 chha5-mng7 i e5 an3-cheng5; goan2 i2-keng pi7-pan7 ho2 lah, ti7 i be7 kun7-oa2 e5 si5 lai5 thai5 i.  16). Tok8-tok8 Po2-lo5 e5 goe7-seng thiaN-kiN3 in beh bai5-hok8, chiu7 khi3 jip8 iaN5 ka7 Po2-lo5 kong2.  17). Po2-lo5 kio3 chit8 e5 pe2-chong2 lai5, kong2,  Chhoa7 chit e5 siau3-lian5 lang5 khi3 kiN3 chhian-chong2; in-ui7 i u7 tai7-chi3 beh po3 i chai.  18). Chiu7 khan i, chhoa7 i khi3 kiN3 chhian-chong2, kong2, Hit e5 siu7 koaiN e5 Po2-lo5 kio3 goa2 khi3, kiu5 goa2 chhoa7 chit e5 siau3-lian5 lang5 kiN3 li2; u7 tai7-chi3 beh ka7 li2 kong2.  19). Chhian-chong2 khan i e5 chhiu2, kau3 phian-phiah e5 sou2-chai7, mng7 kong2, Beh po3 goa2 chai sim2-mih8?  20). Kong2, Iu5-thai3 lang5 siong iok, kiu5 li2 bin5-a2-jit8 chhoa7 Po2-lo5 loh8 kong-hoe7, na2 chhin-chhiuN7 li2 beh siong5-se3 chha5-mng7 i e5 an3-cheng5.  21). Kiu5 li2 boh8-tit than3 i; in-ui7 in u7 si3-chap8 goa7 lang5 bai5-hok8 teh tng-tan2 i; in bat chiu3-choa7 kong2, Na7 bo5 kau3 thai5-si2 Po2-lo5, m7 lim m7 chiah8; taN i2-keng pi7-pan7 ho2, teh theng3-hau7 li2 un2-chun2 na7-tiaN7.  22). Chhian-chong2 kah siau3-lian5 lang5 khi3, hoan-hu3 i kong2, M thang tui3 lang5 kong2 li2 u7 chiong chiah e5 tai7-chi3 thong-ti goa2.  23). Chiu7 tiau3 pe2-chong2 nng7 lang5, kong2, Pi7-pan7 pou7-peng nng7 pah, be2-peng chhit-chap8, kiah8 chhiuN e5 nng7 pah, kim-mi5 ji7 kiN khi3 Kai-sat-li7-a;  24). koh pi7-pan7 cheng-siN hou7 Po2-lo5 khia5, po2-hou7 i kau3 chong2-tok Hui-lek8-su7 hia.  25). Chiu7 sia2 bun5-su, hit e5 tai7-liok8 si7 kong2:
	26). Kek-lo2-tiu Lu7-se-a chheng2-an chong2-tok Hui-lek8-su7 tai7-jin5.  27). Chit lang5 hou7 Iu5-thai3 lang5 liah8; beh thai5 i, goa2 chit8-e7 chai i si7 Lo5-ma2 lang5, chiu7 chhoa7 peng khi3 kiu3 i.  28). Ai3 chai in ko3 i e5 ian5-kou3, chiu7 sang3 i loh8 in e5 kong-hoe7:  29). chha5-chhut i siu7 ko3, si7 ui7-tioh8 in lut8-hoat e5 pian7-lun7, peng3 bo5 eng-kai si2 eng-kai pak8 e5 an3-cheng5.  30). U7 lang5 ka7 goa2 kong2, teh-beh u7 ke3-bou5 ham7-hai7 chit lang5, goa2 chek-si5 chhe i chiu7-kun7 li2, iah8 beng7-leng7 ko3 i e5 lang5 ti7 li2 e5 bin7-cheng5 ko3 i.
	31). Peng-teng hong7 beng7-leng7, chiong Po2-lo5 thau3-mi5 chhoa7 kau3 An-the5-phaN3-ti2.  32). Keh jit8 hou7 be2-peng kap i khi3, in chiu7 to3-khi3 iaN5-poaN5.  33). Hiah e5 be2-peng jip8 Kai-sat-li7-a, chiong bun5-su hian3 chong2-tok, chiu7 hou7 Po2-lo5 khia7 ti7 i e5 bin7-cheng5.  34). KhoaN3-liau2, mng7 i si7 sim2-mih8 seng2 e5 lang5; chai i siok8 Ki-li7-ka.  35). Chiu7 kong2, Ko3 li2 e5 lang5 na7 lai5, goa2 beh siong5-se3 thiaN li2 e5 su7; chiu7 hoan-hu3 kou3-siu2 i ti7 Hi-lut8 e5 ge5-mng5.

[24]	Gou7 jit8 au7 che3-si-thau5 A-na2-ni5-a kap kui2-na7 e5 tiuN2-lo2, kap chit e5 pian7-hou7-su7 Thiap-thou2-lo5, loh8-lai5; tui3 chong2-tok ko3 Po2-lo5.  2). Po2-lo5 siu7 tiau3, Thiap-thou2-lo5 chiu7 ko3 i, kong2,
	3). Hui-lek8-su7 tai7-jin5, goan2 tui3 li2 tit-tioh8 thai3-peng5, koh tui3 li2 e5 sian-kian3, chit kok e5 pe7-peng7 tit-tioh8 kai2-cheng3, tak8 si5 tak8 sou2-chai7, goan2 seng5-siu7 i, lai5 kam2-sia7 bo5 soah.  4). TaN m7 kaN2 chhian5 li2 siuN ku2, kiu5 li2 khoan-iong5 thiaN goan2 kui2 ku3 oe7.  5). In-ui7 u7 chha5-chhut chit lang5 chhin-chhiuN7 un-ek8, ti7 thiN-e7 siN-khi2 jiau2-loan7, choe3 Na2-sat-lek8 tong2 e5 thau5-bak8,  6). lian5 seng3-tian7 i iah8 beh phah la5-sam5;  8). goan2 chiu7 liah8 i; li2 ka-ki7 sim2-mng7 i, chiu7 goan2 sou2 ko3 i tak8 hang7 e5 in-toaN, oe7 khak-sit8 chai.  9). Iu5-thai3 lang5 tang5 siaN ko3 i kong2, tai7-chi3 sit8-chai7 si7 an2-ni.
	10). Chong2-tok thim3 thau5, kah Po2-lo5 kong2; i chiu7 in3 kong2, Goa2 chai li2 choe3 chit pang kok e5 sim2-phoaN3 si choe7-choe7 ni5, sou2-i2 hoaN-hi2 hun-sou3 ka-ki7 e5 tai7-chi3;  11). li2 oe7 chai, goa2 chiuN7 Ia5-lou7-sat-leng2 keng3-pai3 kau3 taN put-ko3 chap8-ji7 jit8;  12). in be7 bat tu2-tioh8 goa2 ti7 tian7-lai7 kap lang5 pian7-lun7, a2-si7 jiau2-tong7 cheng3 lang5, chiu7 ti7 hoe7-tng5 iah8 bo5, siaN5-lai7 iah8 bo5.  13). Koh hian7-chai7 sou2 ko3 goa2 e5 su7, in long2 boe7-oe7 tui3 li2 hian2-chhut cheng3-ku3.  14). Tok8-tok8 chit8 hang7 goa2 tui3 li2 jin7, chiu7-si7 in sou2 kio3 choe3 kiat-tong2 e5 Lou7, goa2 chiau3 an2-ni lai5 hok8-sai7 liat8-chou2 e5 Siong7-te3, koh sin3 long2-chong2 hap8 ti7 lut8-hoat e5 i2-kip8 ki3-chai3 ti7 sian-ti e5 chheh e5;  15). koh tui3 Siong7-te3 u7 ng3-bang7, chiu7-si7 bo5 lun7 gi7 lang5 kap put-gi7 e5 lang5 beh long2 koh-oah8, che iah8 si7 in ka-ki7 sou2 teh him-bou7 e5.  16). Goa2 ti7 chit-e5 ka-ki7 lian7-sip8, chiu7-si7 tui3 Siong7-te3, tui3 lang5, siong5-siong5 chun5 bo5 khui-hu7 e5 liong5-sim.  17). TaN ke3 kui2-na7 ni5, goa2 to3-lai5 si7 beh chin2-che3 pun2 kok, kap hian3 le2-mih8;  18). teh hian3 e5 si5, in tu2-tioh8 goa2 ti7 tian7-nih8 i2-keng chheng-khi3, peng3 bo5 kiat kui-kun5 ia7 bo5 han2-hoa7; chi2-u7 kui2 e5 Iu5-thai3 lang5 tui3 A-se-a lai5 e5,  19). in na7 u7 thang chek-choe7 goa2, chiu7 eng-kai lai5 ti7 li2 e5 bin7-cheng5 ko3 goa2.  20). A2-si7 ti7 chia e5 lang5, na7 khoaN3-kiN3 goa2 khia7 ti7 kong-hoe7 e5 bin7-cheng5, u7 sim2-mih8 put-gi7, in iah8 tioh8 ka-ki7 kong2;  21). siat-su2 u7, iah8 put-ko3 chi2 chit8 ku3 na7-tiaN7, chiu7-si7 goa2 khia7 ti7 in tiong-kan, kio3 kong2, Ui7-tioh8 si2-lang5 koh-oah8 e5 su7, goa2 kin-a2-jit8 ti7 lin2 e5 bin7-cheng5 siu7 sim2-phoaN3.
	22). Hui-lek8-su7 pun2 siong5-se3 chai koan-siap8 chit e5 Lou7 e5 su7, chiu7 ian5-chhian5 in, kong2, Chhian-chong2 Lu7-se-a loh8-lai5 e5 si5, goa2 chiu7 beh sim2-toan3 lin2 e5 tai7-chi3.  23). Tui3 an2-ni beng7-leng7 pe2-chong2 kou3-siu2 Po2-lo5, iah8 pang3-khoan i; i e5 lang5 na7 lai5 kiong-kip i, long2 boh8-tit chou2-tong3.
	24). Ke3 kui2-na7 jit8, Hui-lek8-su7 kap i e5 bou2, Thou2-se-lah, si7 Iu5-thai3 lang5, saN-kap lai5, chiu7 tiau3 Po2-lo5, ai3 thiaN i lun7 sin3 Ki-tok Ia5-sou e5 to7-li2.  25). Po2-lo5 gi7-lun7 kong-gi7, cheng-chiat, kap chiong-lai5 e5 sim2-phoaN3, Hui-lek8-su7 put-chi2 kiaN, in3 kong2, TaN chhiaN2 the3-khi3; u7 li7-pian7 e5 si5, chiah tiau3 li2.  26). I iah8 ng3-bang7 Po2-lo5 beh gun5 hou7 i; sou2-i2 tauh8-tauh8 tiau3 i lai5, kap i tam5-lun7.  27). Ke3 nng7 ni5, Pho-kiu5 Hui-su7-tou chiap Hui-lek8-su7 e5 jim7; Hui-lek8-su7 ai3 chhu2 Iu5-thai3 lang5 hoaN-hi2, chiu7 lau5 Po2-lo5 iu5-goan5 pak8-teh.

[25]	Hui-su7-tou to3 jim7 saN jit8, chiu7 tui3 Kai-sat-li7-a chiuN7 Ia5-lou7-sat-leng2.  2). Chiah e5 che3-si-thau5 kap Iu5-thai3 e5 thau5-lang5, tui3 i ko3 Po2-lo5;  3). soa3 kiu5 cheng5 beh hai7 Po2-lo5, soe3 i toa3 Po2-lo5 kau3 Ia5-lou7-sat-leng2; in ti7 lou7-nih8 teh siat bai5-hok8, beh thai5 i.  4). Na7-si7 Hui-su7-tou in3 kong2, Po2-lo5 si7 kou3-siu2 ti7 Kai-sat-li7-a, goa2 pun2-sin iah8 beh kin2-kin2 to3-khi3.  5). Koh kong2, Lin2 tiong-kan khah oe7 e5 lang5 thang saN-kap loh8-khi3; hit lang5 na7 u7 sim2-mih8 put-si7, chiu7 thang ko3 i.
	6). Hui-su7-tou tiam3 hia put-ko3 chap8-jit8 poeh-jit8, chiu7 loh8-khi3 Kai-sat-li7-a; keh jit8 che7 tng5, beng7-leng7 toa3 Po2-lo5 lai5.  7). I2-keng kau3, tui3 Ia5-lou7-sat-leng2 loh8-lai5 e5 Iu5-thai3 lang5 ui5-lui5 teh khia7, eng7 choe7-choe7 tang7 e5 an3-kiaN7 lai5 ko3 i; na7-si7 bo5 pin5-ku3 thang cheng3-beng5.  8). Po2-lo5 hun-sou3 kong2, Iu5-thai3 lang5 e5 lut8-hoat, a2-si7 tian7-tng5, a2-si7 Kai-sat, goa2 be7 bat hoan7-tioh8.  9). Hui-su7-tou ai3 hou7 Iu5-thai3 lang5 hoaN-hi2, in3 Po2-lo5 kong2, Lun7 chiah e5 su7, li2 kam-goan7 chiuN7 Ia5-lou7-sat-leng2, ti7 hia tng goa2 e5 bin7-cheng5 siu7 sim2-phoaN3 mah?  10). Chong2-si7 Po2-lo5 kong2, Goa2 khia7 ti7 Kai-sat e5 kong-tng5, si7 goa2 eng-kai siu7 sim2-phoaN3 e5 ui7; goa2 be7 bat eng7 put-gi7 khoan2-thai7 Iu5-thai3 lang5, che iah8 si7 li2 sou2 beng5-beng5 chai e5.  11). Goa2 na7 u7 kiaN5 put-gi7, a2-si7 hoan7-tioh8  si2 choe7, chiu7 si2 iah8 bo5 the-si5; na7-si7 in sou2 ko3 goa2 e5 bo5 chit8 hang7 sit8, chiu7 bo5 lang5 thang sun7 jin5-cheng5 chiong goa2 kau hou7 in. Goa2 tui3 Kai-sat ko3 gu7-chng7.  12). Hui-su7-tou kap gi7-hoe7 saN-kap gi7-lun7 liau2, chiu7 in3 kong2, Li2 i2-keng tui3 Kai-sat ko3 gu7-chng7, chiu7 khi3 kiN3 Kai-sat.
	13). Ke3 kui2-na7 jit8 A-ki-phaN3 ong5 kap Pek-ni5-ki kau3 Kai-sat-li7-a, chheng2-an Hui-su7-tou.  14). Tiam3 hia choe7-choe7 jit8, Hui-su7-tou chiong Po2-lo5 e5 su7 tui3 ong5 pai5-liat8, kong2, U7 chit8 lang5 chiu7-si7 Hui-lek8-su7 sou2 lau5 ti7 kaN-nih8 e5;  15). goa2 ti7 Ia5-lou7-sat-leng2 e5 si5, chiah e5 che3-si-thau5 kap Iu5-thai3 e5 tiuN2-lo2 ko3 i, kiu5 teng7 i e5 choe7.  16). Goa2 in3 kong2, Pi7-ko3 kap goan5-ko3 iau2-be7 tui3-sin3, be7 tit-tioh8 ki-hoe7 hun-sou3 i e5 an3-cheng5, chiu7 sun7 jin5-cheng5 chiong i kau hou7 lang5, m7 si7 Lo5-ma2 lang5 e5 le7.  17). Sou2-i2 in chu7-chip8 ti7 chia, goa2 bo5 ian5-chhian5, keh jit8 che7 tng5, beng7-leng7 toa3 hit lang5 kau3.  18). Ko3 i e5 lang5 long2 khia7-teh; sou2 ko3 e5 m7 si7 goa2 sou2 tai7-seng phah-sng3 e5 phaiN2 su7,  19). put-ko3 u7 kui2 hang7 e5 pian7-lun7, chiu7-si7 lun7 in keng3 sin5-beng5 e5 su7, koh lun7 chit8 e5 Ia5-sou, i2-keng si2, Po2-lo5 kong2 i oah8, ui7-tioh8 an2-ni lai5 ko3 i.  20). Chiah e5 su7 tioh8 chaiN2-iuN7 chha5-mng7, goa2 ki3-jian5 boe7 beng5, sou2-i2 mng7 i kam-goan7 khi3 Ia5-lou7-sat-leng2, ti7 hia siu7 sim2-mng7 chiah e5 su7 a2 m7.  21). Tok8-tok8 Po2-lo5 i2-keng ko3 gu7-chng7, ai3 goa2 lau5 i kau hou7 hong5-te3 phoaN3-toan3, goa2 chiu7 beng7-leng7 lau5 i, theng3-hau7 ke3-sang3 hou7 Kai-sat.  22). A-ki-phaN3 tui3 Hui-su7-tou kong2, Goa2 pun2 ia7 ai3 thiaN chit e5 lang5. Kong2, Bin5-a2-jit8 thang thiaN i.
	23). Keh jit8 A-ki-phaN3 kap Pek-ni5-ki toa7 siat ui-gi5 lai5, kap chiah e5 chhian-chong2, i2-kip8 siaN5-lai7 chun-kui3 e5 lang5, jip8 kong-tng5, Hui-su7-tou chhut beng7-leng7, chiu7 toa3 Po2-lo5 kau3.  24). Hui-su7-tou kong2, A-ki-phaN3 ong5 i2-kip8 kap goan2 ti7-teh e5 cheng3 lang5 ah, lin2 khoaN3 chit e5 lang5, chiu7-si7 cheng3 Iu5-thai3 lang5, ti7 Ia5-lou7-sat-leng2 kap ti7 chia, kiu5 goa2 kio3 kong2, i m7 eng-kai iau2 oah8 e5.  25). Na7-si7 goa2 chha5-beng5 i be7 bat kiaN5 eng-kai si2 e5 su7; koh i i2-keng ko3 gu7-chng7 ti7 hong5-te3, sou2-i2 goa2 gi2-tiaN7 ke3-sang3 i.  26). Tok8-tok8 be7 tit-tioh8 i e5 sit8-cheng5 thangh chau3 goa2 e5 chu2. Sou2-i2 toa3 i chhut-lai5 ti7 lin2 e5 bin7-cheng5, koh khah iau3-kin2 ti7 A-ki-phaN3 ong5 li2 e5 bin7-cheng5, chiah ti7 sim2-mng7 liau2 u7 sou2 thang chau3.  27). In-ui7 chiau3 goa2 phah-sng3, ke3-sang3 hoan7-lang5, na7 bo5 chi2-beng5 ko3 i e5 su7, si7 bo5 hap8 li2.

[26]	A-ki-phaN3 tui3 Po2-lo5 kong2, Chun2 li2 ka-ki7 pai5-liat8. Po2-lo5 chiu7 kiah8-khi2 chhiu2 hun-sou3 kong2:
	2). A-ki-phaN3 ong5 ah, goa2 hou7 Iu5-thai3 lang5 sou2 ko3 e5, kin-a2-jit8 beh long2 hun-sou3 ti7 li2 e5 bin7-cheng5, si7 chin kai-chai3:  3). koh khah kai-chai3 e5, si7 in-ui7 Iu5-thai3 lang5 e5 kui-le7 kap in e5 pian7-lun7, li2 long2 chai; sou2-i2 kiu5 li2 khoan-iong5 thiaN goa2.  4). Goa2 tui3 khi2-thau5 ti7 goa2 e5 peh-siN3 e5 tiong-kan, kap ti7 Ia5-lou7-sat-leng2, tui3 siau3-lian5 choe3-lang5 chaiN2-iuN7,  Iu5-thai3 lang5 long2 chai.  5). In tui3 khi2-thau5 bat goa2, siat-su2 kheng2 choe3 kan-cheng3, chiu7 chai goa2 chiau3 lan2 kau3-tiong kek8 giam5 e5 phai3, choe3 Hoat-li7-sai3 lang5.  6). Hian7-chai7 goa2 khia7 ti7 chia lai5 siu7 sim2-phoaN3, chiu7-si7 in-ui7 ng3-bang7 Siong7-te3 tui3 lan2 e5 liat8-chou2 sou2 eng3-un2 e5;  7). lan2 chap8-ji7 chi-phai3, jit8-mi5 un-khun5 hok8-sai7, iah8 si7 ng3-bang7 kau3 ti7 chit-e5. Ong5 ah, goa2 ui7-tioh8 chit e5 ng3-bang7, chiah hou7 Iu5-thai3 lang5 ko3.  8). Siong7-te3 na7 hou7 si2-lang5 koh-oah8, lin2 chiaN2-iuN7 liah8 choe3 boe7 sin3 tit ah?  9). Cheng5 goa2 ka-ki7 phah-sng3 tioh8 eng7 choe7-choe7 hang7 lai5 kong-kek Na2-sat-lek8 Ia5-sou e5 mia5.  10). Ti7 Ia5-lou7-sat-leng2 ko2-jian5 bat an2-ni kiaN5; i2-keng siu7-tioh8 chiah e5 che3-si-thau5 e5 koan5, chiong choe7-choe7 seng3-tou5 koaiN ti7 kaN-nih8; in siu7 thai5-si2, goa2 iah8 gi2 u7 hun7.  11). Koh ti7 tak8 e5 hoe7-tng5 goa2 tauh8-tauh8 heng5-hoat8 in, kiong5-pek in kong2 pong3-tok8 e5 oe7; kong-kek in na2 hiong5, kau3 goa7-ui7 e5 siaN5 iah8 khun2-tiok8 in.  12). Hit tiap8 goa2 khi3 Tai7-ma2-sek e5 si5, u7 tit-tioh8 chiah e5 che3-si-thau5 e5 koan5 kap beng7-leng7.  13). Ong5 ah, goa2 ti7 lou7-chiuN7, jit8 tiong-tau3 e5 si5, khoaN3-kiN3 tui3 thiN u7 kng, iaN5-ke3 jit8 e5 chhan3-lan7, ui5-lui5 chio3 goa2 kap tang5 kiaN5 e5 lang5.  14). Goan2 long2 to2 ti7 toe7-nih8, goa2 thiaN-kiN3 u7 siaN eng7 Hi-pek-lai5 e5 khiuN-khau2 tui3 goa2 kong2, So3-lo5, So3-lo5, li2 siaN2-su7 khun2-tiok8 goa2? li2 eng7 kha that chhi3 si7 kan-khou2.  15). Goa2 kong2, Chu2 ah, li2 si7 chi7-chui7? Chu2 kong2, Goa2 chiu7-si7 li2 sou2 khun2-tiok8 e5 Ia5-sou.  16). Chong2-si7 li2 tioh8 khi2-lai5 khia7; in-ui7 goa2 tiau5-ti5 tui3 li2 chhut-hian7, beh siat-lip8 li2 choe3 chhe-eng7, choe3 kan-cheng3 e5, ti7 li2 sou2 khoaN3-kiN3 goa2 kap goa2 sou2 beh chhut-hian7 hou7 li2 khoaN3 e5 su7;  17). kiu3 li2 chhut chit e5 peh-siN3 kap goa7-pang lang5 e5 chhiu2, chiu7-si7 hian7-kim chhe li2 chiu7-kun7 in e5;  18). lai5 khui in e5 bak8-chiu, hou7 in tui3 am3 oat8-tng2 kau3 ti7 kng; li7-khui Sat-tan3 e5 koan5-se3 lai5 kui-ng3 Siong7-te3, tui3 sin3 goa2 lai5 tit-tioh8 sia3-choe7, koh tit-tioh8 ki-giap8 ti7 chiaN5-seng3 e5 e5 tiong-kan.  19). A-ki-phaN3 ong5 ah, sou2-i2 goa2 bo5 ui7-keh8 tui3 thiN sou2 hian2-hian7 e5:  20). chiu7 tai7-seng ti7 Tai7-ma2-sek, au7-lai5 ti7 Ia5-lou7-sat-leng2, kap Iu5-thai3 e5 choan5 toe7, i2-kip8 goa7-pang, khng3 lang5 tioh8 hoan2-hoe2 lai5 kui-ng3 Siong7-te3, kiaN5 tai7-chi3 kap hoan2-hoe2 saN-hap8.  21). In-ui7 an2-ni, Iu5-thai3 lang5 ti7 tian7-nih8 liah8 goa2 beh thai5 goa2.  22). Na7-si7 goa2 tit-tioh8 Siong7-te3 e5 pi3-iu7, kau3 kin-a2-jit8 iau2 ti7-teh, tui3 toa7 kau3 soe3 choe3 kan-cheng3; sou2 kong2 e5 bo5 m7 si7 chiah e5 sian-ti kap Mou5-se sou2 kong2 beh kau3 e5 su7;  23). chiu7-si7 Ki-tok chaiN2-iuN7 tioh8 siu7 khou2, koh chaiN2-iuN7 choe3 thau5 eng7 si2-lang5 koh-oah8 e5 su7, lai5 thoan5-po3 kng-beng5 hou7 chit e5 peh-siN3 kap goa7-pang.
	24). Po2-lo5 an2-ni hun-sou3, Hui-su7-tou toa7 siaN kong2, Po2-lo5, li2 teh kong5 lah; li2 e5 choe7-choe7 hak8-bun7 hou7 li2 piN3 choe3 kong5.  25). Po2-lo5 kong2, Hui-su7-tou tai7-jin5, goa2 m7 si7 kong5; goa2 si7 kong2 chin-sit8 toan-chiaN3 e5 oe7.  26). In-ui7 ong5 chai chiah e5 su7, goa2 iah8 ho2-taN2 tui3 i kong2; si7 chiah e5 su7, goa2 chhim-sin3 bo5 chit8 hang7 un2-bat8 ti7 ong5; in-ui7 che m7 si7 kiaN5 ti7 phian-phiah e5 sou2-chai7.  27). A-ki-phaN3 ong5 ah, li2 sin3 chiah e5 sian-ti mah? goa2 chai li2 sin3.  28). A-ki-phaN3 tui3 Po2-lo5 kong2, Li2 siuN7 eng7 sio2-khoa2 khou2-khng3, beh hou7 goa2 choe3 Ki-tok-tou5 ah.  29). Po2-lo5 kong2, Goa2 kiu5 Siong7-te3, bo5 lun7 eng7 sio2-khoa2 a2-si7 toa7,m7 na7 hou7 li2, iah8 hou7 kin-a2-jit8 kiN3-na7 thiaN goa2 kong2 e5, long2 kap goa2 chit8 iuN7, tok8-tok8 bo5 chiah e5 so2-lian7.
	30). Ong5 kap chong2-tok kap Pek-ni5-ki, i2-kip8 tang5 che7 e5 lang5 long2 khi2-lai5:  31). the3-khi3 saN-kap tam5-lun7 kong2, Chit lang5 sou2 choe3 bo5 eng-kai si2 eng-kai pak8 e5 su7.  32). A-ki-phaN3 ka7 Hui-su7-tou kong2, Chit lang5 na7 be7 u7 tui3 Kai-sat ko3 gu7-chng7, chiu7 thang pang3 i.

[27]	I2-keng tiaN7-tioh8 i3-su3 hou7 goan2 ke3 hai2 khi3 I2-tai7-li7, chiu7 chiong Po2-lo5 kap leng7-goa7 kui2-na7 e5 hoan7-lang5, kau hou7 Se-pa-su7-tok iaN5 e5 pe2-chong2, mia5 Iu5-liu5.  2). U7 A-tai7-bi2-tian5 e5 chun5 beh kiaN5 kau3 A-se-a hai2-kiN5 kui2-na7 sou2-chai7, goan2 chiu7 tah i khi2-sin; u7 Ma2-ki5-tun3 e5 Thiap-sat-lo5-ni5-ka lang5, A-li2-tat8-kou2, kap goan2 khi3.  3). Keh jit8 kau3 Se-tun3; Iu5-liu5 ho2 khoan2-thai7 Po2-lo5, chun2 i chiu7-kun7 chiah e5 peng5-iu2, siu7 in e5 chiau3-eng3.  4). Tui3 hia khui chun5; in-ui7 tui3-thau5 hong e5 ian5-kou3, chiu7 tui3 Ku-pi2-lou7 e7-si3 keng-ke3.  5). I2-keng ke3 Ki-li7-ka, Pong5-hui-li7-a e5 hai2, kau3 Lu7-ka e5 Mui2-lah.  6). Ti7 hia pe2-chong2 tu2-tioh8 A-lek8-san-tai7 e5 chun5, beh khi3 I2-tai7-li7 e5, chiu7 kah goan2 tah i.  7). KiaN5 chin ban7, choe7-choe7 jit8 chiah lim2-a2 kau3 Kek-ni5-thou2 tui3-bin7; in-ui7 hong chou2-tong3, chiu7 siam2 Kek-li2-ti2 e7, tui3 Sat-mou5-ni5 ke3;  8). lim2-lim2-a2 oe7 thang ian5 hoaN7 kiaN5 kau3 chit8 sou2-chai7, mia5 Ka-o3; kun7 chia u7 Lah-se-a e5 siaN5.
	9). Lek8-ke3 choe7-choe7 jit8, kim3-chiah8 e5 ki5 i2-keng ke3, kiaN5 chun5 gui5-hiam2, Po2-lo5 khng3 in kong2,  10). Tai7-ke ah, goa2 khoaN3 chit pai2 kiaN5 chun5, m7 na7 he3-mih8 kap chun5, lian5 lan2 e5 siN3-mia7 iah8 beh siu7 hai7 kap toa7 sun2-sit.  11). Na7-si7 pe2-chong2 sin3 tai7-kong kap chun5-chu2, khah ke3-thau5 ti7 Po2-lo5 sou2 kong2 e5.  12). Koh ti7 chit e5 oaN-u3 ke3 tang-thiN m7 li7-pian7; toa7 poaN3 e5 lang5 siuN7 ai3 khui chun5 li7-khui chia, khoaN3 oe7 thang kau3 Hui-ni5-ki ke3 tang-thiN; hit ui7 chiu7-si7 Kek-li2-ti2 chit8 e5 oaN-u3, chit8 bin7 ng3 tang-lam5, chit8 bin7 ng3 tang-pak.  13). chit si5 lam5 hong bi5-bi5-a2 lai5, cheng3 lang5 liah8 choe3 tek-i3, chiu7 khi2 tiaN3, oa2 Kek-li2-ti2 hoaN7 lai5 kiaN5.  14). Bo5 joa7 ku2, kong5 hong tui3 hai2-su7 teng2 phah loh8-lai5; hit e5 hong mia5 Iu2-lah-ku-lun5;  15). chun5 hou7 hong sau3, chih-chai3 boe7 tiau5, chiu7 chhut-chai7 i phiau-liu5.  16). Sai2 kau3 sio2 hai2-su7 e7, mia5 kio3 Ko-tai7 lim2-lim2 oe7 siu sam-pan2 khi2-lai5.  17). Sam-pan2 i2-keng siu-khi2-lai5, chiu7 eng7 hong-hoat khun2-pak8 chun5-toe2, koh kiaN-liau2 khoa3-tioh8 Sai3-ni2-ti2 e5 soa-soaN3, chiu7 loh8 phang5, hou7 hong ah8-khi3.  18). Goan2 hou7 hong eng2 toa7 io5-poa3, keh jit8 in chiu7 eng7 he3-mih8 hiat-loh8 hai2;  19). te7 saN jit8 koh chhin chhiu2 hiat-kak8 chun5-nih8 e5 khi3-ku7.  20). Jit8 kap chhiN choe7-choe7 jit8 bo5 chhut-hian7, koh hou7 hong eng2 phah put-chi2 thiam2, goan2 tit kiu3 e5 ng3-bang7 chiu7 long2 bo5 lah.  21). Cheng3 lang5 ku2-ku2 bo5 chiah8, Po2-lo5 khia7 ti7 in tiong-kan, kong2, Tai7-ke ah, lin2 cheng5 tioh8 thiaN goa2 e5 oe7, boh8-tit khui chun5 li7-khui Kek-li2-ti2, lai5 tu2-tioh8 chit ho7 siong-hai7 kap sun2-sit.  22). TaN goa2 khng3 lin2 an-sim; in-ui7 lin2 tiong-kan bo5 chit8 lang5 oe7 sit-loh8 siN3-mia7, tok8-tok8 sit-loh8 chun5 na7-tiaN7.  23). In-ui7 goa2 sou2 siok8, sou2 hok8-sai7 e5 Siong7-te3, I e5 thiN-sai3 cha7-mi5 khia7 ti7 goa2 sin-piN, kong2, Po2-lo5, m7 bian2 kiaN;  24). li2 tek-khak tioh8 khia7 ti7 Kai-sat e5 bin7-cheng5; khoaN3 ah, Siong7-te3 eng7 chun5-lai7 e5 lang5 long2-chong2 siuN2-su3 li2.  25). Sou2-i2 tai7-ke ah, lin2 tioh8 an-sim; in-ui7 goa2 sin3 Siong7-te3, tai7-chi3 teh-beh chiau3 I sou2 ka7 goa2 kong2 e5.  26). Na7-si7 lan2 chiah-e5 tek-khak khoa3 ti7 chit8 e5 hai2-su7.
	27). Kau3 te7 chap8-si3 mi5, goan2 phiau-liu5 ti7 A-ti2-a hai2, iok-liok8 poaN3 mi5, chui2-siu2 liah8-choe3 kun7 soaN;  28). phah chui2-to5, tit-tioh8 ji7-chap8 siam5; lioh8-lioh8-a2 chin3-cheng5, koh phah chui2-to5, tit-tioh8 chap8-gou7 siam5.  29). KiaN-liau2 loe5-tioh8 chioh8, chiu7 ti7 chun5-be2 pha si3 keng tiaN3, chhiat-chhiat ng3-bang7 thiN kng.  30). Chui2-siu2 ai3 beh li7-khui chun5 to5-chau2; pang3 sam-pan2 loh8 hai2, ke2-choe3 beh tui3 chun5-thau5 pha tiaN3.  31). Po2-lo5 tui3 pe2-chong2 kap peng-teng kong2, Chiah e5 lang5 bo5 tiam3 ti7 chun5-nih8, lin2 boe7-oe7 tit-kiu3.  32). Peng-teng chiu7 cham7-tng7 sam-pan2 e5 soh, chhut-chai7 i ka-ki7 tui7-loh8.  33). Kau3 thiN beh kng, Po2-lo5 khng3 cheng3 lang5 tioh8 chiah8, kong2, Lin2 tai7-ke teh liau5 bang7, lun2 iau m7 chiaN5 chiah8, kin-a2-jit8 si7 te7 chap8-si3 jit8 lah.  34). Sou2-i2 khng3 lin2 tioh8 chiah8; che si7 koan-he7 lin2 e5 tit kiu3, in-ui7 lin2 bo5 chit8 lang5 oe7 sit-loh8 chit8 ki thau5-mng5.  35). Kong2 soah, theh8 piaN2, tng cheng3 lang5 e5 bin7-cheng5 kam2-sia7 Siong7-te3; peh-phoa3 lai5 chiah8.  36). Tui3 an2-ni  cheng3 lang5 long2 an-sim, iah8 tak8-e5 chiah8.  37). Goan2 ti7 chun5-nih8 e5 ke3-kiong7 nng7 pah chhit chap8 lak8 lang5.  38). I2-keng chiah8 pa2, hiat beh8 loh8 hai2, hou7 chun5 khah khin.  39). Kau3 thiN kng, m7 bat hit e5 sou2-chai7; tok8-tok8 khoaN3-kiN3 chit8 e5 hai2-oan u7 soa-pho, chiu7 saN-kap ke3-bou5 khoaN3 oe7 hou7 chun5 loe5-chiuN7 teng2-bin7 a2 boe7.  40). Chiu7 khi3-sak chiah e5 tiaN3, pang3 ti7 hai2-nih8, ia7 thau2-khui tiau3 chun5-toa7 e5 soh; khi2 thau5 phang5, hou7 i chiah8 hong, ng3 soa-pho chin3-cheng5.  41). Tu2-tioh8 siang-kiap lau5 e5 ui7, chun5 chiu7 khoa3 chhian2; chun5-thau5 ka7-tiau5 boe7 tin2-tang7, chun5-be2 hou7 toa7 eng2 siak phoa3.  42). Peng-teng e5 i3-su3 beh thai5 chiah e5 hoan7-lang5, kiaN-liau2 u7-e5 siu5 chau2.  43). Tok8-tok8 pe2-chong2 ai3 kiu3 Po2-lo5, chou2-tong3 in sou2 ke3-bou5; beng7-leng7 oe7 siu5 e5 lang5 tai7-seng loh8 chui2 chiuN7 soaN;  44). ki5-u5 e5 lang5 u7-e5 eng7 pang, u7-e5 eng7 chun5-lai7 e5 mih8. Tui3 an2-ni cheng3 lang5 long2 tit kiu3 chiuN7 soaN.

[28]	Goan2 i2-keng tit-tioh8 kiu3, chiu7 chai hit e5 hai2-su7 mia5 kio3 Bi2-li7-tai7.  2). Hoan-lang5 eng7 han2-tit u7 e5 jin5-ai3 khoan2-thai7 goan2; in-ui7 loh8 hou7 koh koaN5, in chiu7 khi2 he2, chiap-lap8 goan2 cheng3 lang5.  3). Po2-lo5 khioh chha5 chit8 pe2, he7 ti7 he2-nih8; u7 tok8 choa5, in-ui7 he2 jiat8, chong5-chhut-lai5, ka7-tiau5 ti7 i e5 chhiu2.  4). Hoan-lang5 khoaN3-kiN3 tok8 mih8 tiau5 ti7 i e5 chhiu2, chiu7 saN-kap kong2, Chit e5 lang5 tek-khak si7 hiong-siu2, sui-bong2 hai2-nih8 tit-tioh8 kiu3, Thian-li2 boe7 iong5-un2 i oah8.  5). Po2-lo5 poaN7 tok8 mih8 ti7 he2-nih8, long2 bo5 siu7 siong.  6). Hoan-lang5 theng3-hau7 i cheng2, a2-si7 hut-jian5 si2, poah8-to2; theng3-hau7 ku2-ku2, khoaN3-kiN3 i bo5 tai7-chi3, chiu7 hoan2-tng2 phah-sng3 kong2 i si7 sin5-beng5.
	7). Hai2-su7 e5 thau5-lang5, mia5 Pou7-pek-liu5, u7 chhan5-hng5 kun7 ti7 hia; i chiap-lap8 goan2, saN jit8 ku2 ho2-le2 saN khoan2-thai7.  8). Tu2-tioh8 Pou7-pek-liu5 e5 lau7-pe7 u7 jiat8-piN7 kap choe3-li7, to2-teh; Po2-lo5 jip8-khi3 chiu7-kun7 i, ki5-to2, ka7 i hoaN7 chhiu2, i-ho2 i.  9). Tui3 an2-ni hai2-su7 tiong ki5-u5 e5 phoa3-piN7 lang5 iah8 lai5 tit-tioh8 i-ho2;  10). in ia7 eng7 choe7-choe7 le2-sou3 chun-keng3 goan2; khui chun5 e5 si5, chiong sou2 khiam3-eng7 e5, sang3 kau3 chun5-nih8.
	11). Ke3 saN geh8 jit8, goan2 tah A-lek8-san-tai7 e5 chun5 khi2-sin, hit chiah chun5 ho7 choe3 Tiu-su7 e5 Siang-siN-kiaN2, si7 ti7 chit e5 hai2-su7 ke3 tang-thiN e5.  12). Kau3 Su7-lah-kou2 pha-teh; goan2 tiam3 hia saN jit8.  13). Tui3 hia seh8 kau3 Li7-ki5-ong; ke3 chit8 jit8 lam5 hong khi2, te7 ji7 jit8 kau3 Pou7-tiu-li7;  14). ti7 hia tu2-tioh8 hiaN-ti7, chhiaN2 goan2 saN-kap tiam3 chhit jit8; chiu7 kau3 Lo5-ma2.  15). Lo5-ma2 e5 hiaN-ti7 thiaN-kiN3 goan2 e5 siau-sit, chiu7 tui3 hia lai5 kau3 A-pi2-ou chhi7, kap Sam-koan2 e5 sou2-chai7, chih-chiap goan2: Po2-lo5 khoaN3-kiN3 in, kam2-sia7 Siong7-te3, chiu7 chong3-taN2.
	16). I2-keng jip8 Lo5-ma2, chun2 Po2-lo5 kap chit8 e5 khan3-siu2 i e5 peng leng7-goa7 toa3.
	17). Ke3 saN jit8, Po2-lo5 chhiaN2 Iu5-thai3 lang5 e5 si7-toa7 lai5 siong-hoe7; i2-keng chu7-chip8, chiu7 tui3 in kong2, HiaN-ti7 ah, goa2 sui-jian5 be7 bat hoan7-tioh8 lan2 e5 peh-siN3, a2-si7 liat8-chou2 e5 kui-le7, na7-si7 tui3 Ia5-lou7-sat-leng2 siu7 pak8, sang3-kau Lo5-ma2 lang5 e5 chhiu2;  18). in i2-keng sim2-phoaN3 goa2, khoaN3 goa2 bo5 si2 choe7, chiu7 ai3 pang3 goa2.  19). Tok8-tok8 Iu5-thai3 lang5 hoan2-tui3, goa2 put-tek-i2 tui3 Kai-sat ko3 gu7-chng7, long2 m7 si7 u7 in-toaN beh ko3 goa2 e5 peh-siN3.  20). In-ui7 an2-ni chiah chhiaN2 lin2 lai5 saN-kiN3, saN-kap gi7-lun7; si7 goa2 ui7-tioh8 I2-sek-liat8 sou2 ng3-bang7 e5, chiah siu7 chit e5 so2-lian7 khun2-pak8.  21). In tui3 i kong2, Goan2 be7 bat tui3 Iu5-thai3 chih-tioh8 phoe kong2 kau3 li2 e5 su7, ia7 be7 u7 sim2-mih8 hiaN-ti7 kau3 chia thong-po3, a2-si7 kong2 li u7 sim2-mih8 phaiN2.  22). Tok8-tok8 goan2 ai3 thiaN li2 e5 i3-kian3 chaiN2-iuN7; in-ui7 chit e5 tong2, goan2 chai tak8 sou2-chai7 hou7 lang5 hiam5.
	23). In i2-keng kap i tiaN7-tioh8 jit8-ki5, choe7-choe7 lang5 chiu7-kun7 i ti7 i hioh e5 chhu3; Po2-lo5 tui3 cha2-khi2 kau3 e5-hng pai5-liat8 lai5 cheng3-beng5 Siong7-te3 e5 kok, in2 Mou5-se e5 lut8-hoat, kap chiah e5 sian-ti, eng7 Ia5-sou e5 su7 khou2-khng3 in.  24). I sou2 kong2 e5, u7-e5 sin3, u7-e5 m7 sin3.  25). Nng7 peng5 boe7 saN-hap8, chiu7 si3-soaN3; Po2-lo5 tai7-seng kong2 chit8 ku3 oe7, kong2, Seng3 Sin5 eng7 sian-ti I2-sai3-a e5 chhui3, ka7 lin2 e5 liat8-chou2 sou2 kong2 e5 oe7 si7 chin tioh8,
	26). Khi3 ka7 chit e5 peh-siN3 kong2,
	Lin2 thiaN si7 beh thiaN, ia7 long2 boe7 hiau2-ngou7;
	Lin2 khoaN3 si7 beh khoaN3, ia7 khoaN3 long2 boe7 kiN3;
	27). In-ui7 chit e5 peh-siN3 sim tun7,
	Hi7-khang tang7,
	Bak8-chiu pang3 khoeh;
	KiaN-liau2 in eng7 bak8-chiu khoaN3-kiN3,
	Eng7 hi7-khang thiaN-kiN3,
	Eng7 sim hiau2-ngou7,
	Lai5 oat8-lin3-tng2,
	Goa2 chiu7 i-ho2 in.
28). Sou2-i2 lin2 tioh8 chai, Siong7-te3 chit e5 chin2-kiu3 i2-keng si-heng5 goa7-pang, in iah8 beh thiaN-siu7.
	30). Po2-lo5 khia7 ka-ki7 se3 e5 chhu3 nng7 ni5 ku2; hoan7-na7 jip8 lai5 kiN3 i e5, i long2 chiap-lap8 in, thoan5 Siong7-te3 e5 kok, chiong Chu2 Ia5-sou Ki-tok e5 tai7-chi3 chin ho2-taN2 ka3-si7 lang5, bo5 lang5 kim3 i.

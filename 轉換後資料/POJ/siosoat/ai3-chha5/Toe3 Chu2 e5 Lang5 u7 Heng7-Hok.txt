Toe3 Chu2 e5 Lang5 u7 Heng7-Hok--Bong5-jin5 Kian3-cheng3-chip8
KAI3-SIAU7 E5 OE7
Goa2 chin hoaN-hi2 u7 hun7 ti7 chit e5 Kian3-cheng3-chip8.  Che si7 choe3 Ma2-keng Kau3-hoe7 e5 bok8-su e5 hok-hun7.
Goa2 ti7 3 ni5 cheng5 pit-giip8 Tai5-lam5 Sin5-hak8-iN7, siu7 phai3 lai5 kau3 Ma2-keng e5 si5, tu2-tu2 in Ma2-keng teh khi2 sin e5 le2-pai3-tng5.  Goa2 ti7 seng-oah8 put-pian7 e5 tiong-kan ia7 chiam7-chiam7 bat Ma2-keng e5 hoe7-iu2 kap PhiN5-ou5 e5 su7-cheng5 lah.  Hit si5 Ko Tiong-hok Kun iau2 ti7 Sin-chng teh thak8-chheh.  Goa2 u7 thiaN-tioh8 i ke3-khi3 e5 siau-sit, chong2-si7 iau2 m7-bat i e5 lang5.
Goa2 oe7 ki3-tit i tu2-tu2 tng2-lai5 e5 si5 goa2 chin hoaN-hi2; kau3-hoe7 ke chit8 ui7 iong2-su7, tou3-su7.  Chong2-si7 keng-ke3 bo5 ku2 goa2 chiu7 sit-bang7.  In-ui7 i e5 kian3-cheng3, iah8-si7 kang2-to7 lo3-lo3 tng5, m7-chai i si7 teh kong2 sim2-mih8, chi2-u7 chai i si7 teh kam2-sia7 Chu2 na7-tiaN7.  Tui3 hian7-chai7 lai5 ka7 i khoaN3, i ai3 kian3-cheng3 e5 chin-choe7 chin-choe7 kong2 boe7 liau2; chong2-si7 ai3 kong2 si7 ai3 kong2, kong2 boe7 ho2-se3.
Goa2 hit-si5 ia7 si7 tu2-tu2 choe3 thoan5-to7 na7-tiaN7, m7-kaN2 phoe-pheng5 sim2-mih8; chi2-u7 i na7 ai3 choe3 kian3-cheng3, goa2 chiu7 lui2 si5-kan hou7 i, hou7 i e5 jiat8-cheng5 u7 lou7 thang thau2.  Ia7 choe3-au7 i na7 eng7 jiat8-jiat8 e5 sim-cheng5 teh ki5-to2 e5 si5, goa2 ia7 tang5 chit8-iuN7 e5 sim kap i kong2 “A-men.”
Bo5 phah-sng3 i ti7 chit 2 ni5 goa7 e5 tiong-kan ti7 sin3-giong2 siong7, ti7 kong2-oe7 siong7 chin3-pou7 kau3 an2-ni.  Che si7 goa2 sou2 hoaN-hi2 e5.  Che khak-sit8 si7 Chu2 hou7 i e5 un-su3.
Ko Tiong-hok Kun si7 chit8 ui7 moa2 22 he3 e5 ni5 be2 gin2-na2.  Ti7 kian3-cheng3 e5 tiong-kan, lan2 chiu7 oe7 thang chai-iaN2, i si7 chit8 e5 bak8-chiu bo5 chu7-iu5 e5 lang5; sng3 si7 chit8 e5 kho2-lin5 e5 lang5.  Chong2-si7 Chu2 e5 thiaN3 chiah toa7 ti7 i e5 sin-chiuN7, sou2-i2 ai3 choe3 kian3-cheng3, po3-tap Chu2 e5 un; soan-iong5 Chu2 e5 hok-im, eng5-iau7 Chu2 e5 mia5.  ChhiaN2 lan2 ke3-siok8 ui7-tioh8 chit ui7 chheng-lian5 ki5-to2, hou7 i e5 sin3-giong2 bo5 chih8-cham7, oe7 thang kian-chhi5 i sou2 sin3 e5, koh bo5 boe7 ki3-tit Chu2 e5 un-cheng5 kau3 tik7u-ku2.
ChhiaN2 lan2 tai7-ke koh koan-sim chit8 hang7: Lan2 teh thak8 i e5 kian3-cheng3 e5 si5, chhiaN2 lan2 kap i saN-kap ti7 goan2 PhiN5-ou5 e5 khoan2-sit; na7 i beh che7 chun5 e5 si5, chun5 teh io5, chhiaN2 lan2 ia7 kap hit chiah chun5 io5-khi2 io5-loh8; keng-giam7 tioh8 goan2 PhiN5-ou5 e5 chu-bi7.
ChhiaN2 lan2 tai7-seng ui7-tioh8 goan2 PhiN5-ou5 hoaN-hi2; u7 chit khoan2 e5 chheng-lian5 ti7 goan2 chia, che si7 goan2 ehok5-khi3.  ChhiaN2 tai7-ke ui7-tioh8 goan2 PhiN5-ou5 kau3-hoe7 ke3-siok8 ki5-to2.
Goa2 ti7 Ma2-keng i2-keng 3 ni5 poaN3 ku2, ia7 ti7 chia choe3 bok8-su.  Goa2 u7 khng3 chit8 e5 iN7-siong7, ai3 goan2 PhiN5-ou5 e5 kau3-hoe7 chu7-iong2, chu7-lip8, kap chu7-ti7.
Goan2 PhiN5-ou5 Kau3-hoe7 hou7 Tai5-oan5 kau3-hoe7 aiN7 82 ni5 ku2, chiu7-si7 tui3 Kam Bok8-su lai5 PhiN5-ou5 siat-lip8 kau3-hoe7 kau3 hian7-chai7, long2 si7 oa2-kho3 lan2 Tai5-oan5 kau3-hoe7 e5 seng3-chhan hian3-kim lai5 i5-chhi5.  TaN goan2 PhiN5-ou5 i2-keng u7 3 keng tok8-lip8, ia7 keng-ke3 15 ni5 lah.  Chit 3 keng na7 hap8-chok, koh u7 PhiN5-ou5 chhut-sin-chia2 e5 hiap8-chou7, eng-kai oe7 sit8-hian7 i2-siong7 sou2 kong2 e5 chu7-iong2, chu7-lip8, kap chu7-ti7 chiah tioh8.
N`g-bang7 ti7 3-5 ni5 au7 chit e5 su7 oe7 sit8-hian7.  Ia7 ng3-bang7 lan2 e5 ki5-to2 ti7 goan2 PhiN5-ou5 cheng3 kau3-hoe7 e5 teng2-bin7.
Choe3-au7 chiok-hok tai7-ke sin-the2, leng5-hun5 tit Chu2 peng5-an !
            Ti7 Ma2-keng Kau3-boat8 Lou5 Un-hui7                     A . D . 1968 , 12 , 17 . 

THAU5-SU7
Goa2 chin hoaN-hi2 goa2 ku2-ku2 sou2 ki5-thai7 e5 Kian3-cheng3-chip8 oe7 thang in3 chhut-lai5.
Goa2 chit e5 ke3-ek8 si7 ti7 Sin-chng e5 hak8-hau7 si5-tai7 chiu7u e5.  Hit-si5 sui-jian5 u7 teh sia2, chong2-si7 sia2 long2 boe7 chhut-lai5; in-ui7 bo5 si5-kan, ia7 sou2 siuN7 e5 piau2-tat8 boe7 chhut-lai5 e5 ian5-kou3.  Koh su7-sit8 siong7, long2 iau2-be7 ui7 Chu2 choe3 tioh8 kang, po3-tap Chu2 e5 un-cheng5, sou2-i2 na7 ti7 hit-si5 sia2 it-teng7 si7 chit8 pun2 bo5 oan5-choan5 e5 kian3-cheng3-chip8 lah.
Kau3 pit-giap8 au7, goa2 ti7 Ma2-keng, ti7 PhiN5-ou5 u7 lou2-lek8 ui7 Chu2 teh choe3 kian3-cheng3, sou2-i2 Chu2 ia7 chiok-hok goa2 ti7 sin3-giong2 siong7 khah u7 chhiong-chiok e5 keng-giam7 lah.  Goa2 chiong Chu2 hou7 goa2 e5 sin3-giong2 siong7 e5 keng-ke3 sia2 ti7 chit pun2 Kian3-cheng3-chip8.  Ng3-bang7 kok-ui7 hiaN-ti7 chi2-be7, ke3-siok8 chi2-to7, thoe3 goa2 ki5-to2.
Goa2 si7 chit8 e5 ni5-he3 iau2 chio2 e5 lang5; ti7 seng-oah8 siong7, sin3-giong2 siong7 iau2 keng-giam7 chio2-chio2; koh beh lai5 e5 jit8-chi2 iau2 chin tng5, beh gu7-tioh8 sim2-mih chai-hai7, hek8-si7 Mou5-kui2 e5 chhi3-tham3 iau2 m7-chai.  Ng3-bang7 ti7 hit-si5 oe7 thang tit-tioh8 tai7-ke e5 ki5-to2 kap chi2-to7, hou7 goa2 oe7 khia7-chai7.
Goa2 kau3 choe3-kun7 i2-keng ka-ki7 u7 sia2 ( tiam2 ) choe7-choe7 tiuN khi2-lai5, chong2-si7 m7-chai beh chaiN2-iuN7 chhut-pan2.  Kau3 ti7 kin-ni5 ( 1968 ) e5 hioh-joah8 khi3 Hoe-theh8 e5 si5 u7 gu7-tioh8 Tan5 Kok-sin Kun, i si7 Chiong-kun-o3 e5 lang5, ti7 Sin-tek teh thak8 I-choan.  I thiaN-tioh8 goa2 es5u-cheng5 chiu7 kou2-bu2 goa2 khi3 Tai5-oan5 kok sou2-chai7 choe3 kian3-cheng3, ia7 chan3-seng5 goa2 in3-chhut Kian3-cheng3-chip8.  TaN goa2 eng-kai tioh8 ka7 i toa7-toa7 seh to-sia7.  Kohu7 choe7-choe7 lang5 ka7 goa2 pang-chan7 hoan-ek8 Peh8-oe7-ji7 kap Kok-gu2, goa2 ia7 ai3 to-sia7 in e5 pang-bang5.  Ia7 kam2-sia7 Chu2, I chhe choe7-choe7 lang5 lai5 pang-bang5 goa2.
Choe3-au7 chiok tai7-ke sim-sin5 jiok8-the2 kian7-khong.
Ti7 PhiN5-ou5, Ma2-keng( Kian3-cheng3-jin5: Ko Tiong-hok )               keng3-siong7
 
KIAN3-CHENG3
I. CHOAN5-KE E5 KIAN3-CHENG3.
Liat8-ui7 chheng-lian5 hiaN-chi2, goa2 kin-a2-jit8 chin hoaN-hi2 chiong goan2 choan5-ke sin3 Chu2 e5 keng-ke3, i2-kip8 goa2 pun2-sin tui3 sin3 tit-tioh8 e5 chiok-hok, ti7 chia sia2 tam7-poh8 choe3 kian3-cheng3 hou7 tai7-ke chai-iaN2.
SaN tai7 cheng5:  
Goan2 tui3 goan2 e5 chou2-sian chin-choe7 tai7 long2 si7 sin3 Hut8-kau3.  Ji5-chhiaN2, goa2 sou2 chai-iaN2 e5, tui3 goa2 e5 chou2, a-kong, lau7-pe7 chit 3 tai7 long2 si7 ai3 chiah8 chiu2.  Ti7 chit-giap8 hong-bian7 chi2-u7 choe3 khou2-kang tou7-ke3 it-seng.  Au7-lai5 goan2 e5 seng-oah8 chin khun3-lan5.
Goa2 e5 a-ma2 it-seng siN chin-choe7 gin2-na2; ki5-tiong ia7 u7 se3-han3 chiu7 iau2-siu7, koh u7 e5 in-ui7 seng-oah8 khun3-lan5 bo5 kho2-leng5 poe5-iong2, chiu7 sang3 hou7 pat8 lang5 choe3 kiaN2; chi2-u7 ka-ki7 lau5 2, 3 e5 ta-pou gin2-na2.  Choe3-au7 ia7 u7 chiong chit8 e5 siong7 se3-han3 e5 cha-bou2 gin2-na2 sang3 hou7 pat8 lang5 choe3 iong2-lu2.
Hit si5 goan2 choan5-ke tong-jian5 long2 iau2-be7 bat Chu2 Ia5-sou e5 mia5-ji7; ia7 m7 chai-iaN2 gin2-na2 si7 Siong7-te3 sou2 siuN2-su3 e5, ia7 m7 chai-iaN2 gin2-na2 si7 Siong7-te3 sou2 kau-thok lani2uN-chhi7 e5.  Bo5 chhin-chhiuN7 hian7-chai7 e5 lang5 tit-tioh8 Chu2 e5 kng chio3; chai thang ka-teng5 e5 ke3-ek8, thang po2-sioh Chu2 sou2 kau-thok e5 gin2-na2.
A-kou e5 cho7-gu7:
Si5-kan ke3 tit chin kin2.  Tui3 goa2 siang7 se3-han3 e5 a-kou sang3 hou7 pat8-lang5 choe3 iong2-lu2 liau2-au7, put-ti put-kaki2-keng ke3-khi3 chin-choe7 ni5.  Goa2 e5 a-kou ia7 i2-keng toa7-han3.
U7 chit8 jit8, goa2 e5 a-kou e5 iong2-bu2 hut-jian5 phoaN3-piN7 chin siong-tiong7.  Bo5-lun7 mng7 put8, chhiaN2 i-seng ti7-liau5 long2 bo5 hau7-ko2.  Bo5 joa7-choe7 e5 chek-chu7 long2 eng7 liau2, piN7 iu5-goan2 boe7 ho2, ji5-chhiaN2 chit8-jit8 chit8-jit8 na2 giam5-tiong7.
Goa2 e5 a-kou e5 iuN2-bu2 chiu7 pek goa2 e5 a-kou khi3 siat-hoat chiN5.  Goa2 e5 a-kou bo5 hoat-tou7 thang siat-hoat kau3 chin ho2-se3, sou2-i2 siu7 iuN2-bu2 me7 kong2 si7 put-hau3.  Kou2-cha2 e5 lang5 na7 hou7 si7-toa7-lang5 me7 put-hau3 si7 chin kan-khou2 e5 su7.  Chong2-si7 goa2 e5 a-kou sui-jian5 m7-si7 put-hau3, iau2 khak-sit8 bo5 pan7-hoat thang khi3 siat-hoat chiN5.
Keng-ke3 bo5 kui2-jit8 goa2 e5 a-kou e5 iuN2-bu2 chiu7 si2 khi3.  Tng iuN2-bu2 piN7 chin giam5-tiong7 kam2-kak chin kan-khou2e si5 chiu7 tui3 goa2 e5 a-kou kong2, goa2 si2 liau2-au7 it-teng7 m7-goan7 li2, beh choe3 kui2 lai5 chhe7 li2.
A-kou koh phoaN3-piN7:
IuN2-bu2 si2 liau2-au7 ka-teng5 keng3-ka hun7-loan7, seng-oah8 na2 khun3-lan5.  Goa2 e5 a-kou khoaN3-kiN3 ka-teng5 i2-keng ka-san3 jin5-bong5, i e5 sim chin kan-khou2.  Au7-lai5 i chiu7 to3-tng2 khi3 siN-bu2 e5 sou2-chai7.  Keh bo5 kui2-jit8 goa2 e5 a-kou chiu7 khi2 sin-keng-piN7, ji5-chhiaN2 pian3-sin siN-chhng; keng-ke3 chin-choe7 i-seng ti7-liau5 long2 bo5 hau7-ko2.  Goa2 e5 a-ma2 chiu7 khi3 mng7 put8.  Put8 tui3 goa2 e5 a-ma2 kong2, goa2 e5 a-kou si7 hou7 kui2 tiN5-sin e5.  Goa2 e5 a-ma2 chai-iaN2 liau2-au7 sim chin kan-khou2, ui7-tioh8 beh hou7 goa2 e5 a-kou piN7 ho2, chiu7 khi3 mng7 put8 khoaN3 beh iong7 sim2-mih8 hong-hoat i-ho2 goa2 e5 a-kou e5 piN7.  Put8 ka7 goa2 e5 a-ma2 kong2 choe7-choe7 hong-hoat; goa2 e5 a-ma2 chiu7 chiau3 an2-ni khi3 choe3, ji5-chhiaN2 koh hian3 chin-choe7 chiN5 choe3 bio7 e5 lou7-eng7.  Koh iong7 chin-choe7 mih8-kiaN7 khi3 pai3 put8, ng3 put8 he7 goan7 kong2, put8 na7 i-ho2 goa2 a-kou e5 piN7, goan7-i3 chiong goa2 e5 a-kou hong7-hian3 hou7 put8 choe3 i e5 lou7-eng7.  Kiat-ko2 goa2 e5 a-kou e5 piN7 ia7 bo5 tit-tioh8 i-ho2.
Au7-lai5 goa2 e5 a-ma2 koh khi3 chhiaN2 chin u7 mia5 e5 hoat-su lai5 ka7 goa2 e5 a-kou koaN2 kui2.  Chong2-si7 long2 bo5 kho2-leng5 thang hou7 i ho2; hoan2-tng2 na2 giam5-tiong7 chhin-chhiuN7 beh si2 chit8-iuN7.  Hit-si5 goan2 choan5-ke long2 ui7-tioh8 goan2 e5 a-kou chin siong-sim.
Chu2 e5 su3-chia2 kau3:
U7 chit8-jit8 hut-jian5 u7 chit8 ui7 cha-bou2-lang5 lai5 goan2 chhu3.  Chit e5 cha-bou2-lang5 si7 goa2 e5 a-ma2 e5 ho2 peng5-iu2; si7 chit8 e5 sin3 Chu2, pai3 Siong7-te3 e5 lang5.  Goa2 e5 a-kou e5 piN7 mi5-jit8 boe7 chiah8 boe7 khun3-tit, mi5-jit8 jiau2-loan7 ka-teng5.  Hit si5 hit e5 lu2 sin3-tou5 khoaN3-kiN3 goa2 e5 a-kou chit khoan2 cheng5-heng5, chiu7 mng7 goa2 e5 a-ma2 si7 sim2-mih8 goan5-in.  Goa2 e5 a-ma2 chiu7 ka7 i kong2.  Lu2 sin3-tou5 thiaN-kiN3 goa2 e5 a-ma2 e5 kai2-soeh liau2-au7, chiu7 ui7-tioh8 goa2 e5 a-kou ki5-to2; ia7 sun7 ki-hoe7 thoan5 hok-im hou7 goa2 e5 a-ma2.
Lu2 sin3-tou5 kong2: Li2 e5 cha-bou2-kiaN2 ki3-jian5 oa2-kho3 i-seng, iong7 chiong2-chiong2 ti7-liau5 e5 hong-hoat, piN7 iu5-goan5 boe7 ho2, taN chhiaN2 li2 m7-bian2 ui7-tioh8 an2-ni sim peh-pak; oa2-kho3 se3-kan e5 i-seng ioh8-hng sui-jian5 bo5 ng3-bang7, tan7-si7 iau2-u7 chit8 ui7 ( Kiu3-se3 chu2 ) Ia5-sou Ki-tok.  I ui7-tioh8 lan2 e5 choe7 kang3-seng kau3 se3-kan choan-bun7 i-piN7 koaN2-kui2 kap kai2-tu5 lang5 e5 choe7-koa3.  Lang5 boe7-oe7 choe3 e5 su7 I long2 oe7-tit choe3.  I ia7 u7 koan5-leng5 thang hou7 lang5 tui3 si2 koh-oah8.  I si7 lan2 leng5-hun5 choe3 toa7 e5 Kiu3-chu2; jiok8-the2 choe3 toa7 e5 i-seng.  Li2 e5 cha-bou2-kiaN2 e5 piN7 sng3 si7 sio2-khoa2.  Li2 na7 goan7-i3 chiong li2 e5 cha-bou2-kiaN2 e5 piN7 kau-tai3 ti7 chit ui7 chin Sin5 Ia5-sou e5 chhiu2, I chiu7 beh i-ho2 i.  Tng lan2 chin3-thoe3 bo5 lou7 e5 si5 chi2-u7 tioh8 chhe7 Kiu3-chu2 Ia5-sou; bo5-lun7 khoan5-keng2 chaiN2-iuN7 kan-lan5, thong3-khou2, piN7-thiaN3, iu-chhiu5, kap hoan5-lo2, lan2 na7 sin3-kho3 I, I chiu7 ui7 lan2 kai2-koat it-chhe3 bun7-toe5.
A-kou jip8-sin3:
Goa2 e5 a-ma2 thiaN liau2-au7, sim siu7 Seng3 Sin5 e5 kam2-tong7, chiu7 koat-i3 beh hou7 goa2 e5 a-kou sin3 Chu2 Ia5-sou.  Hit ui7 lu2 sin3-tou5 thiaN-kiN3 goa2 e5 a-kou beh sin3 Ia5-sou, sim chin hoaN-hi2, bo5 ku2 chiu7 li7-khui goan2 e5 chhu3 khi3 Ma2-keng kau3-hoe7 chhiaN2 bok8-su lai5 thoe3 goa2 e5 a-kou ki5-to2.  Chit ui7 lu2 sin3-tou5 si7 hian7-chai7 Tai5-lam5 Bin5-chok8-lou7 kau3-hoe7 e5 Khou2 San-lun7 Bok8-su e5 tiuN7-m2, mia5 kio3 Li2 Tan5 To-ka.  Hit si5 tu2-tu2 Lim5 Chiau3 Bok8-su ti7 Ma2-keng kau3-hoe7 choe3 bok8-su e5 si5.  To-ka chi2 chiu7 chhiaN2 bok8-su kap choe7-choe7 sin3-tou5 kau3 goa2 e5 ka-teng5 choe3 Seng3-piat8 le2-pai3 .
Goa2 e5 a-kou tui3 hit jit8 Seng3-piat8 liau2-au7, tit-tioh8 Chu2 e5 lin5-bin2, piN7 chiu7 chiam7-chiam7 kiam2-khin.  Goa2 e5 a-kou mui2 am3 beh khun3 e5 si5, hit ui7 lu2 sin3-tou5, To-ka chi2, long2 lai5 ui7-tioh8 i ki5-to2.  Ko2-jian5 ki5-to2 e5 kong-hau7 chin toa7.  Keng-ke3 bo5 kui2-jit8 goa2 e5 a-kou piN7 chiu7 oan5-choan5 ho2 khi3.
Mou5-kui2 khou2-chhou2 goa2 e5 a-kou:
Goa2 e5 a-kou sin3 Chu2 liau2-au7, Mou5-kui2 chiu7 m7-kaN2 koh khou2-chhou2 i.  Tan7-si7 Mou5-kui2 chin hiong-ok, m7-goan7 li7-khui goan2 e5 ka-teng5.  Au7-lai5 Mou5-kui2 chiu7 hoan2-tng2 khou2-chhou2 goa2 e5 lau7-bu2.
Goa2 e5 lau7-bu2 siu7 Mou5-kui2 khou2-chhou2 e5 cheng5-heng5 ia7 si7 chin li7-hai7.  Tng goa2 e5 lau7-bu2 siu7 hai7 e5 si5, goa2 e5 a-ma2 iu5-goan5 si7 khi3 mng7 put8; khoaN3 si7 sim2-mih8 goan5-in.  Put8 kong2, goa2 e5 lau7-bu2 si7 hoan7 tioh8 kui2.  Koh kong2 hit e5 kui2 si7 goa2 e5 lau7-bu2 cheng5-se3 e5 tiong7-hu.  Hit si5 goa2 iau2 chin se3-han3, chi2-u7 goa2 e5 a-ma2 eng7 chin-choe7 e5 hong-hoat beh koaN2 kui2 e5 su7 goa2 u7 ki3-ek na7-tiaN7.  Tan7-si7 long2 bo5 kong-hau7.  Au7-lai5 u7 koh khi3 chhiaN2 chin-choe7 koaN2 kui2 e5 hoat-su kap i-seng lai5 ti7-liau5 goa2 e5 lau7-bu2 e5 piN7.  Chong2-si7 long2 bo5 hau7-ko2.
U7 chit8 jit8 hit e5 lu2 sin3-tou5 koh lai5 goan2 e5 chhu3.  KhoaN3-kiN3 chit khoan2 e5 cheng5-heng5, chiu7 tui3 goa2 e5 a-ma2 kong2, kio3 goa2 e5 a-ma2 tioh8 hou7 goa2 e5 lau7-bu2 lai5 sin3 Ia5-sou.  Hit si5 goa2 e5 a-ma2 chiah siuN7 khi2 i2-cheng5 goa2 e5 a-kou e5 su7, chiu7 chin goan7-i3 hou7 goa2 e5 lau7-bu2 sin3 Ia5-sou lah.
Tui3 hit chun7 liau2-au7 goa2 e5 lau7-bu2 e5 piN7 chiu7 ho2 khi3.
Tioh8 kau3 goa2 e5 a-kong:
Keng-ke3 bo5 joa7-ku2 goa2 e5 a-kong chhut-goa7 kang-chok e5 si5, bo5 sio2-sim hou7 chit8 ki toa7-sam teh-tioh8 chit8-ki kha e5 chng2-thau5 a2.  Cheng5-heng5 chin giam5-tiong7.
Au7-lai7 tit-tioh8 Ma2-keng kau3-hoe7 e5 sin3-tou5 kap bok8-su e5 koan-sim kap pang-chan7, mui2-jit8 eng7 chhia chai3 goa2 e5 a-kong khi3 hou7 i-seng ti7-liau5.  Ia7 siong5-siong5 kau3 goa2 e5 ke lai5 tham3-hong2 kap tai7-to2.  Tui3 an2-ni goa2 e5 a-kong sim siu7 kam2-tong7; u7 chit8 jit8 i chiu7 beh koat-i3 sin3 Ia5-sou Ki-tok choe3 i e5 Chu2.  To-ka chi2 liam5-piN chai goa2 e5 a-kong beh sin3 Ia5-sou, chiu7 sun7 chit e5 ki-hoe7 hiong3 goan2 choan5-ke thoan5 hok-im.  I kong2, ChhiaN2 lin2 choan5-ke tui3 kin-a2-jit8 khi2 lai5 sin3 Ia5-sou, Mou5-kui2 chiu7 bo5 khang-phang7 thang lai5 koh ham7-hai7 lin2.  Choan5-ke thiaN liau2-au7 sim tit-tioh8 Seng3 Sin5 e5 kam2-tong7, tui3 hit jit8 khi2 goan2 choan5-ke chin hoaN-hi2 ngia5-chih Chu2 Ia5-sou chin3-jip8 goan2 e5 ke choe3 ka-teng e5 Chu2. 
Choan5-ke kui Chu2 :
Goan2 choan5-ke tui3 Lim5 Chiau3 Bok8-su Seng3-piat8 le2-pai3 liau2-au7 chiu7 chiaN5-choe3 peng5-an kap hoaN-hi2 khoai3-lok8, chhiong-moa2 tiau-ho5 khi3-hun e5 ka-teng5.  Choan5-ke siu7 Seng3-piat8 u7 8 e5 lang5, i2-goa7 m7 goan7-i3 sin3 Chu2 e5 si7 goa2 e5 ji7 chek chit8 lang5.
Tng Seng3-piat8 hit jit8 i tu2-tu2 bo5 ti7 chhu3, chhut-goa7 choe3 peng.  Ti7 hiu-ka2 e5 si5 i tng2-lai5 chhu3, khoaN3-kiN3 chhu3-lai7 it-chhe3 ngou2-siong7 long2 siu7 tu5 liau2-liau2, chiu7 mng7 goa2 e5 a-ma2, khoaN3 si7 sim2-mih8 goan5-in.  Goa2 e5 a-ma2 chiu7 tui3 i kong2, lan2 choan5-ke sin3 Chu2, ia7 chiong it-chhe3 e5 keng-ke3 kong2 hou7 i thiaN.  Chong2-si7 goa2 e5 a-chek chin siu7-khi3, ji5-chhiaN2 hoan2-tui3 goan2 khi3 sin3 Ia5-sou, jip8 kau3 .
A-chek e5 hoan2-tui3:
Hit jit8 si7 long5-lek8 12 geh8 29 jit8, in e5 hiu-ka2-jit8.  keh jit8 chiu7-si7 chiaN-geh8 chhoe 1.  Goa2 e5 a-chek chiu7 khai-sih2eng-tong7 lah.  I koat-i3 ai3 beh koh ke3-siok8 pai3 put8,chiu7 kap bo5 sin3 Chu2 it-poaN e5 lang5 siang7-khoan2, tah lian5, kat-chhai2.  Koh khi3 goa7-bin7 toa3 chin-choe7 ngou2-siong7 lai5 chhu3-nih beh hok8-sai7.
Ki5-biau7 bo5 ki5-biau7, 29 am3 goa2 e5 lau7-bu2 beh khun3 e5 si5 chiu7 koh siu7 Mou5-kui2 khou2-chhou2 khai-si2 kan-khou2 lah.  Ji5-chhiaN2 hit e5 cheng5-heng5 pi2 i2-cheng5 khah giam5-tiong7.  Hit am3 goa2 e5 lau7-bu2 long2 thong-mi5 bo5 khun3, choan5-ke long2 ui7-tioh8 i lai5 kiaN-hiaN5.  Kau3 thiN-kng e5 si5 goa2 e5 a-kong chiu7 khi3 Ma2-kong kau3-hoe7 chiong chiah e5 su7 tui3 bok8-su kong2.  Bok8-su chiu7 koh khi3 goan2 tau, ku2-heng5 te7 2 pian3 e5 tu5 ngou2-siong7 e5 le2-pai3; ia7 ui7-tioh8 goa2 e5 lau7-bu2 choan5-ke kui7-loh8 ti7 Chu2 e5 bin7-cheng5 jin7-choe7 ki5-to2.  Goa2 e5 lau7-bu2 chiu7 hok8-to3 kian7-khong e5 sin-the2 khi2-lai5.
Sin3 Chu2 tit peng5-an :
Goa2 oe7-ki3-tit goa2 se3-han3 e5 si5, goa2 e5 a-kong tui3 goa2 kong2 chit8 e5 kou3-su7.  I kong2, tng i 35 he3, iau2-be7 sin3 Chu2 e5 si5 u7 chit8 pian3 phoa3-piN7 chin giam5-tiong7.  I jim7-ui7 bo5 bang7 lah.  U7 chit8 jit8 i chiu7 khi3 mng7 put8, khoaN3 i e5 siu7-mia7 oe7 tang3 oah8 kau3 kui2 ni5.  Put8 kong2, goa2 e5 a-kong choe3 tng5 siu7-mia7 put-ko3 si7 kau3 72 he3.
Chong2-si7 goa2 e5 a-kong sin3 Chu2 liau2-au7, Chu2 chiok-hok i hou7 i hian7-chai7 oah8 kau3 78 he3 iau2 chin kian7-khong.  Che sui-jian5 m7-si7 chin joa7 ho2 e5 kian3-cheng3, tan7-si7 goa2 e5 a-kong siong-sin3 i sin3 Chu2 liau2-au7 Chu2 khak-sit8 u7 ke-thiN i e5 he3-siu7; ia7 hou7 i e5 sim peng5-an bo5 hoan5-lo2, hoan7-su7 kau-tai3 ti7 Chu2; khak-sit8 sin-the2 u7 khah iong2-kiaN7.
Goan2 choan5-ke kui Chu2 si7 bin5-kok 40 ni5.  Ia7 goa2 ea5-kou kiat-hun si7 bin5-kok 42 ni5; ke3 hou7 chit8 e5 i-seng.  Bo5 ku2 goa2 e5 a-kou chiu7 poaN-soa2 kau3 Tai5-oan5 khi3.
A-kou ho2-giah8 chiu7 li7-khui Chu2:
Kho2-sioh, goa2 e5 a-kou poaN kau3 Tai5-oan5 liau2-au7, in-ui7 ka-teng5 e5 sok-pak8, seng-oah8 iu7 koh hu3-ju7, chiu7 chiam7-chiam7 boe7-ki3-tit ke3-khi3 i e5 kan-khou2, ia7 boe7-ki3-tit Chu2 chaiN2-iuN7 chin2-kiu3 i thoat-chhut khou2-lan7 e5 jit8.  I ti7 hia boe7-oe7 kam2-sia7 Chu2, hoan2-tng2 ti7 hia chiam7-chiam7 hong3-khi3 chu7-hoe7, an2-ni i kap Chu2 kau-thong e5 si5-kan chiam7-chiam7 chio2 lah.
Sio-siang5 an2-ni, goan2 ti7 chia e5 choan5-ke, ia7 keng-ke3 chit8 toaN7 si5-kan liau2-au7 chiam7-chiam7 boe7-ki3-tit Chu2 eun5-hui7.  Kho2-lian5, bo5 kho2-lian5 ah !
M7-thang bong5-un poe7-gi7:
Liat8-ui7 hiaN-chi2 !  Che kiam2 m7-si7 chit8 e5 bong5-un poe7-gi7 e5 sin3-tou5 mah?  Tng chit8 e5 lang5 chin thiaN3 lan2 e5 si5, lan2 na7 boe7-oe7 kam2-sia7 i, po3-tap i e5 un-tian2, bo5 siong5-siong5 kap i lai5-ong2, hoan2-tng2 tong3 choe3 bo5 sio-bat e5 lang5, goa2 siong-sin3 hit e5 un-jin5 it-teng7 siong-sim.  Kiam2-chhai2 hit e5 lang5 beh hoe-sim sit-chi3, siuN7 kong2, i sou2 choe3 e5 long2 kui ti7 khang-khang.  Chhin-chhiuN7 an2-ni, Siong7-te3 chin2-kiu3 lan2 thoat-li7 it-chhe3 khou2-lan7, thiaN3 lan2 long2 bo5 soah.  Lan2 na7 boe7-oe7 kam2-sia7 I, po3-tap keng3-pai3 I, Siong7-te3 e5 Sin5 it-teng7 oe7 iu-bun7.
Goa2 siong-sin3 goa2 e5 a-kou i2-kip8 goan2 choan5-ke, i2-cheng5 e5 kan-khou2 na7 m7-si7 Chu2 e5 lin5-bin2 chiu7 m7-chaibeh koh pian3-seng5 sim2-mih8 khoan2 phaiN2 e5 cho-gu7.
Goa2 ng3-bang7 lan2 tai7-ke long2 oe7 thang chai-iaN2 Chu2 e5 thiaN3, tong5-si5 ia7 oe7 thang chai-iaN2 Chu2 ui7-tioh8 lan2 e5 choe7 hian3 I ka-ki7 e5 siN3-mia7, siu7 teng3 si2 ti7 sip8-ji7-ke3 teng2, thiaN3 e5 kiu3-siok8.  Goan7 lan2 tai7-ke khoaN3-kiN3 che sio2-sio2 e5 kian3-cheng3 ia7 oe7 thang siuN7 kau3 Chu2 thiaN3-thang3 e5 ui2-tai7 lai5 kian-kiong5 lan2 e5 sin3-giong2.  An2-ni Chu2 chiu7 beh chiok-hok lan2.  M7-thang chhin-chhiuN7 goan2 e5 choan5-ke chiaN5-choe3 bong5-un poe7-gi7 e5 lang5.
  Chu2 bo5 pang3-sak goan2:
Ka-chai3 Chu2 iau2 thiaN3 goan2 choan5-ke.  Goan2 choan5-ke li7-khui Chu2 liau2-au7 kau3 ti7 bin5-kok 50 ni5 chiah koh tit-tioh8 Chu2 e5 lin5-bin2 kio3-chhiN2 chit8 ke 3 lang5 hoan2-hoe2, jin7-choe7, koh lai5 hu3 chu7-hoe7.
Sui-jian5 an2-ni goa2 iau2 ng3-bang7 Chu2 koh ke3-siok8 kio3-chhiN2 goan2 choan5-ke, hou7 in chit8-si3-lang5 koat-sim kun-te3 Chu2.  Chong2-si7 lang5 e5 sou2 siuN7 na7 m7-si7 Chu2 e5 i3-suchi3u long2 boe7 chiaN5.  Goan7 Chu2 lin5-bin2.  Goan7 goan2 e5 ki5-to2 siu7 Chu2 chiap-lap8 e5 jit8 ti7 kun7-kun7.
ChhiaN2 lan2 lai5 gim5, Seng3-si 275 siu2:
CHI3-HO2 PENG5-IU2 CHIU7-SI7 IA5-SOu
1 . Chi3-ho2 peng5-iu2 chiu7-si7 Ia5-sou,     
Tam-tng choe7-koa3 kap hoan5-lo2,    
Chin-chiaN3 lan2 u7 toa7-toa7 hok-khi3,     
Ban7 su7 long2 thang tui3 I tho2;    
Sim-koaN siong5-siong5 sit-loh8 peng5-an,     
Tauh8-tauh8 khoa3-lu7 kan-khou2 su7,    
Che si7 tui3 lan2 be7 u7 chhim-sin3,     
Be7 u7 pang3 sim kau-thok Chu2.
2. Kiam2-chhai2 tu2-tioh8 iu-bun7 chhi3-lian7,     
A2-si7 sim2-mih8 toa7 hoan5-lo2,    
Tek-khak m7-thang siong5-siong5 sit-chi3,     
Tioh8 chiong tak8 hang7 lai5 ki5-to2;    
Kiam2 u7 peng5-iu2 kau3 chiah chin7-tiong,     
Kam-goan7 the2-thiap ban7 chai-ho7,    
Ia5-sou chai lan2 sim e5 loan2-jiok8,     
Chiong che khou2-su7 lai5 ki5-to2.
3.Siat-su2 ia3-lan2 long2 bo5 khui3-lat8,     
Chhin-chhiuN7 taN taN3 beh poah8-to2,    
Chi3 toa7 Kiu3-chu2 lan2 thang chhin-kun7,     
Ban7 su7 long2 thang tui3 I tho2;    
Peng5-iu2 na7 u7 khoaN3-khin iam3-chian7,     
Thang chiong che lai5 ki5-to2,    
Chu2 oe7 eng7 chhiu2 jia-chah8, po2-hou7,     
Sim thang an-jian5 bian2 hoan5-lo2.
                      A-men.
II. GOA2 PUN2-SIN E5 KIAN3-CHENG3 :
Goa2 e5 lau7-bu2 siN goan2 hiaN-ti7 chi2-be7 chong2-kiong7 11 lang5; ta-pou gin2-na2 goa2 siong7 toa7.
Si2 koh-oah8:
Goa2 chhut-si3 e5 si5 goan5-pun2 m7-si7 bak8-chiu bo5 khoaN3-kiN3.  Kau3 3 he3 e5 si5 chhut-moa5 ( chhut-phiah8 ), phoa3-piN7 chin ku2 boe7 ho2.  U7 chit8 cha2-khi2 goa2 e5 piN7 chin giam5-tiong7, chiu7 si2-si2--khi3.  Tng goa2 si2 kui2 sio2-si5 liau2-au7, keng-ke3 i-seng chin2-toan3, goa2 si7 i2-keng chin-chiaN3 si2-khi3.  Goa2 e5 lau7-pe7 chiu7 ui7 goa2 pi7-pan7 sio2-sio2 koan-bok8.  Tng pe7-bu2 chiong goa2 sang3 jip8 koan-bok8, bo5 joa7-ku2 goa2 chiu7 koh oah8-khi2-lai5, khui siaN teh hau2.  Tui3 hit jit8 khi2, goa2 mui2-jit8 long2 chiau3-siong5 sit-sin5 kui2-na7 pian3 chiah koh oah8 khi2-lai5.  Choan5-ke long2 ui7-tioh8 goa2 chin siong-sim; m7-chai beh chaiN2-iuN7 pan7-li2.  Tek8-piat8 si7 goa2 ni5-lau7 e5 a-ma2 ui7-tioh8 goa2 pi-siong, ti3-kau3 lian5 i e5 bak8-chiu ia7 piN3-chiaN5 bong5-bu7.
Bak8-chiu bo5 khoaN3-kiN3 lah :
Tng goa2 e5 piN7 tit-tioh8 i-ho2 liau2-au7, goa2 e5 bak8-chiu chiu7 pian3-chiaN5 bo5 khoaN3-kiN3 e5 lah, ji5-chhiaN2 sin-the2 ia7 piN3-chiaN5 chin soe-lam2.  Chin-choe7 i-seng kong2, goa2 si7i-keng bo5 ku2 ti7 chit se3-kan e5 lang5.
Bo5 joa7-ku2, siuN7 boe7 kau3 goa2 e5 sin-the2 jit8-jit8 iong2-chong3 khi2-lai5.  Sit8-chai7 chin-chiaN3 Siong7-te3 beh hou7 lang5 u7 oah8-mia7 ti7 chit se3-kan, si7 lan2 se3-kan lang5 sou2 boe7-oe7 chin2-toan3, boe7-oe7 u7-chhek e5. 
Kau3 goa2 toa7-han3 liau2-au7, ke3-khi3 e5 su7 goa2 e5 pe7-bu2 chiah tui3 goa2 kong2 khi2.  Goa2 ti7 se3-han3 e5 si5 sou2 gu7-tioh8 e5 su7, goa2 pun2-sin long2 m7-chai, ia7 long2 boe7 ki3-tit.  Kan-ta chi2-u7 chit8 hang7---goa2 chai, goa2 e5 bak8-chiu bo5 khoaN3-kiN3.  Goa2 mui2-pai2 hoe5-siong2 pe7-bu2 tui3 goa2 kong2 se3-han3 e5 su7 e5 si5, goa2 chiu7 chin siong-sim; kam2-kak jin5-seng chin bo5 liau5.  ChaiN2-iuN7 kan-ta goa2 chit8 lang5 si7 an2-ni phaiN2-mia7.
Tng goa2 bak8-chiu bo5 khoaN3-kiN3 liau2-au7, ia7 u7 bat keng-ke3 choe7-choe7 i-seng ti7-liau5.  Poeh he3 e5 si5 ia7 bat kau3 ti7 Tai5-oan5 khi3 ti7-liau5, tan7-si7 ia7 bo5 kho2-leng5 hou7 goa2 e5 bak8-chiu ho2 khi2-lai5.
Jip8-hak8 e5 ni5-he3 kau3 lah:
Au7-lai5 u7 lang5 kai3-siau7 goa2 beh khi3 Tai5-pak Bong5-a3 hak8-hau7 thak8-chheh.  Hit si5 goa2 e5 ni5-ki2 tu2-tu2 si7 8 he3.  Goa2 sui-jian5 si7 chin se3-han3, chong2-si7 goa2 oe7 ki3-tit, goa2 chin koat-i3 siuN7 beh ui7-tioh8 chiong-lai5 chian5-tou5 lou2-lek8.  Sou2-i2 goa2 chin chhiat-i3 siuN7 beh thak8-chheh.  Kho2-sioh pe7-bu2 chou2-chi2 goa2, bo5 thang hou7 goa2 khi3.  In-ui7 goa2 bak8-chiu bo5 khoaN3-kiN3, sou2-i2 goa2 e5 pe7-bu2 keng3-ka thiaN3 goa2 e5 ian5-kou3; kiaN-liau2 goa2 chhut-goa7 bo5 lang5 chiau3-kou3; ia7 ji5-chhiaN2 lou7-tou5 chin hng7, na7 si7 sim2-mih8 tai7-chi3 beh kiN3-bin7 chin khun3-lan5; kiaN-liau2 goa2 tu2-tioh8 khun3-lan5; ia7 kiaN-liau2 goa2 ti7 hia tu2-tioh8 lang5 khi-hu7.  Chiah e5 long2 si7 pe7-bu2 sou2 khoa3-lu7 e5, sou2-i2 m7-chun2 goa2 khi3.
Goa2 sim sui-jian5 siuN7 beh khi3, chong2-si7 ti7 hit si5 goa2 m7-chai tioh8 chaiN2-iuN7 choe3, m7-chai tioh8 chaiN2-iuN7 kap goa2 e5 lau7-pe7 kau-siap8 thang tit-tioh8 in e5 seng5-lok8.  Goa2 chi2-u7 mui2-jit8 ti7 chhu3-lai7 ui7-tioh8 bak8-chiu bo5 khoaN3-kiN3, sim-tiong siong-sim lau5 bak8-sai2.  U7 si5 hun7-thiN oan3-te7 kong2, piN5-piN5 si7 chit8 e5 lang5, ui7 sim2-mih8 hou7 goa2 tu2-tioh8 chiah toa7 e5 put chu7-iu5, bo5 chhin-chhiuN7 lang5.
Goa2 chiu7 chin sit-chi3, siong5-siong5 bih ti7 lai7-bin7, m7-ai3 chhut-khi3 goa7-bin7.  Koh pian7 na7 kha tah8 chhut mng5; in-ui7 kiaN5-lou7 bo5 chu7-iu5, tian-tian to2-to2; pian7 siu7 lang5 thi2-chhio3.  Ti3-kau3 goa2 choan5-jit8 long2 ti7 lai7-bin7, bo5 peng5-iu2, bo5 thit-tho5 e5 tui3-siong7, chin kou-tok8.
Koh boe7-tang3 khi3 thak8-chheh:
Kau3 ti7 12 he3 e5 si5, u7 lang5 beh kai3-siau7 goa2 khi3 Tai5-lam5 Bong5-a3 Hak8-hau7 thak8-chheh.  Chit si5 goa2 e5 pe7-bu2 iu5-goan5 sio-siang5 li2-iu5 bo5 beh hou7 goa2 khi3.  Sou2-i2 goa2 chiu7 sit-khi3 thak8-chheh e5 ki-hoe7 lah.
ChhiaN2 lin2 m7-thang siuN7 goan2 PhiN5-ou5 si7 lok8-ngou2 e5 sou2-chai7; kiam2-chhai2 ti7 kau-thong siong7 u7 khah put-pian7; kiam2-chhai2 ti7 seng-oah8 hong-bin7 u7 khah su lang5; chong2-si7 thak8-chheh e5 hong-bian7 si7 u7 chin ho2 e5 thoan5-thong2 kap hong-khi3.  Lin2 na7 lai5 PhiN5-ou5 1, 2 jit8 si7 khah boe7 thang thiaN tioh8, chong2-si7 na7 lai5 khah choe7 jit8, koh kau3 hiuN-e7 e5 si5 long2 oe7-thang thiaN tioh8, che si7 sim2-mih8 siu3-chai5 e5 chhu3.  Koh thiaN tioh8, chit chhoan u7 chhut kui2-e5 kui2-e5 siu3-chai5.  Su7-sit PhiN5-ou5 lang5 thak8-chheh e5 hong-khi3 si7 chin seng7 e5.
Chu2 e5 seng3-chhiu2 chhun-chhut:
Si5-kan ke3-tit chin-kin2, bo5 joa7-ku2 goa2 chiu7 i2-keng 15 he3 lah.  Tng goa2 15 he3 e5 si5, u7 chit8 ui7 goa7-kok e5 bok8-su-niu5, Sun Bok8-su-niu5, tu2-tu2 beh lai5 PhiN5-ou5 khai-siat kou-ji5-iN7.  I kau3 goan2 e5 chhu3 lai5 tham3-hong2 goa2 e5 pe7-bu2.  Bok8-tek si7 ui7-tioh8 beh boe2 thou2-toe7 kian3-siat kou-ji5-iN7.  Goa2 e5 lau7-pe7 tai7-seng m7-kheng2; in-ui7 hit te3 thou2-toe7 ti7 toa7-lou7 piN, goan2 siuN7 ka-ki7 beh khi2 tiam3-bin7. (Goan2 si7 toa3 ti7 li7 Ma2-keng kiaN5-lou7 30 hun e5 sou2-chai7, mia5 Am-ou.  Sui-jian5 si7 siok8 ti7 kau-goa7, chong2-si7 kau-thong chin li7-pian7 ). 
Chong2-si7 Chu2 ki5-biau7 e5 chok-ui5, hou7 goa2 e5 lau7-pe7 hit tong-si5 chhiu2-kut kui-ki long2 teh noa7, chin siong-tiong7.  Sou2-i2 Sun Bok8-su-niu5 chiu7 sun7-soa3 chhoa7 i khi3 hou7 i-seng ti7-liau5.  Ti7 chhut-chhut jip8-jip8 e5 tiong-kan hou7 goa2 e5 lau7-pe7 chin kam2-tong7.  Che chiu7-si7 goan2 chit8 ke koh kap Chu2, i2-kip8 Chu2 e5 kau3-hoe7 saN siong-thong e5 khai-si2.  Hit si5 si7 Bin5-kok 50 ni5, goan2 chit8 ke sin3-giong2 hok8-heng e5 si5 lah.  Thou2-toe7 e5 su7 ia7 tui3 an-ni chiu7 seng5-lip8, boe7 hou7 Sun Nga2-kok Bok8-su-niu5.  Goa2 bak8-chiu bo5 khoaN3-kiN3 e5 su7 ia7 tui3 an2-ni jip8 ti7 bok8-su-niu5 e5 hiN7-khang, ia7 tit-tioh8 i e5 koan-sim.
Chu2 e5 thiaN3 ti7 goa2 sin-chiuN7:
Bok8-su-niu5 li7-khui PhiN5-ou5 liau2-au7 ti7 Tai5-pak e5 sou2-chai7 iau2 u7 teh koan-sim ti7 goa2.  Au7-lai5 u7 phah tian7-oe7 lai5 hou7 Lim5 Chiau3 Bok8-su, chiong goa2 e5 su7 kau-thok bok8-su, ia7 chhiaN2 Lim5 Bok8-su siat-hoat hou7 goa2 khi3 Tai5-pak i-ti7 bak8-chiu, it-chhe3 e5 hui3-iong7 Sun Bok8-su-niu5 oe7 hu7-tam.  Ia7 kong2, na7-si7 i oe7 ho2, chiu7 beh hou7 goa2 tng2-lai5 PhiN5-ou5, na7 i boe7 ho2, beh lau5 goa2 ti7 hia thak8-chheh.
Lim5 Bok8-su chiap tioh8 chit e5 tian7-oe7 liau2-au7, chiu7 sui5-si5 kau3 goa2 e5 chhu3, chiong chiah e5 ho2 siau-sit ka7 goa2 e5 pe7-bu2 kong2.  Goa2 thiaN liau2-au7 chiu7 hoaN-hi2 kau3-kek8, siuN7 beh khi3 Tai5-pak chiap-siu7 Sun Bok8-su-niu5 e5 ho2-i3; ia7 si7 goa2 ku2-ku2 sou2 ki5-thai7 e5 su7 --- oe7 khoaN3-kiN3 kap thak8-chheh.  Chong2-si7 goa2 e5 pe7-bu2 iau2 bo5 hoaN-hi2 goa2 li7-khui i e5 sin-piN.
Kng kap am3 e5 tou3-cheng:
Tui3 hit jit8 khi2, Lim5 Bok8-su tak8-jit8 kau3 goa2 e5 chhu3, iong7 chin ho2 e5 oe7-gu2 khoan3-kai2 goa2 e5 pe7-bu2.  Goa2 e5 pe7-bu2 chiu7 boe7 kham-tit Lim5 Bok8-su e5 mi5-noa7, chiu7 tui3 bok8-su kong2, chhiaN2 koh tan2 3 le2-pai3.  Kau3 hit si5 goa2 e5 lau7-pe7 chiah beh kap goa2 khi3 Tai5-pak.  Goa2 e5 lau7-pe7 e5 i3-su3 chiu7-si7, ju5-ko2 bak8-chiu na7 oe7 i-ho2 chiu7 beh soa3 chhiu2 chhoa7 goa2 tng2-lai5 PhiN5-ou5; na7 boe7 ho2, chiu7 beh sun7-soa3 khi3 chham-koan Bong5-jin5 Hak8-hau7 e5 siat-pi7, na7 chin ho2-se3 chiah beh hou7 goa2 ti7 hia thak8-chheh.
Lim5 Chiau3 Bok8-su thiaN-kiN3 goa2 e5 lau7-pe7 e5 oe7, chiu7 chin hoaN-hi2, ia7 hoaN-hi2 tan2 kau3 3 le2-pai3.  3 le2-pai3 beh kau3 lah, Lim5 Bok8-su chiu7 siat-hoat ai3 ti7 goa2 e5 chhu3 choe3 ka-teng5 le2-pai3, ui7-tioh8 goa2 e5 su7 ki5-to2.  SiuN7 boe7 kau3 goa2 e5 lau7-pe7 koh hoan2 m7 hou7 goa2 khi3.  Lim5 Bok8-su thiaN an2-ni sim chin kan-khou2.  Goa2 nih ? Goa2 e5 sim pi2 i2-cheng5 1, 2 pai2 koh keng3-ka kan-khou2, siuN7 kau3 beh khi3 chu7-sat.  Goa2 e5 jin5-seng sit8-chai7 ou-ou am3-am3 lah.  Goa2 bak8-chiu bo5 khoaN3-kiN3, ia7 bo5 chhin-chhiuN7 lang5 khi3 thak8-chheh, chiong-lai5 beh chaiN2-iuN7 kap lang5 pi2-pheng7 nih?  Goa2 iau2 oe7 ki3-tit, goa2 hit tong-si5 sim siuN7 kau3 an2-ni, chin kan-khou2.  Goa2 pi-siong lau5 bak8-sai2.
Tek-seng3 e5 sin3-giong2:
Kam2-sia7 Chu2 ! Tng goa2 e5 sim sit-bang7 pi-siong e5 si5, Lim5 Chiau3 Bok8-su chiu7 kong2 to7-li2 hou7 goa2 thiaN.  Hit si5 sou2 kong2 e5 to7-li2 goa2 boe7 ki3-tit lah, chong2-si7 ti7 hit si5 i sou2 gim5 e5 Seng3-si goa2 iau2 ki3 chin beng5.
Hit siu2 Seng3-si chiu7-si7 an2-ni :
Keng2-gu7 ho2 phaiN2 si7 Chu2 sou2 tiaN7,       
Siong7-te3 teh chiau3-kou3 li2,     
Tiam3 Chu2 sit8-e7 un2-tang3 bian2 kiaN,       
Siong7-te3 teh chiau3-kou3 li2. 
( Ho5 ) 
Siong7-te3 teh chiau3-kou3 li2,       
Tak8-jit8 teh kou3, tak8-jit8 chhoa7 lou7,     
Siong7-te3 teh chiau3-kou3 li2,       
Siong7-te3 teh chiau3-kou3 li2.
Tng goa2 thiaN tioh8 chit siu2 Seng3-si liau2-au7, chiu7 tak8-jit8 iong7 hoaN-hi2 e5 sim-cheng5 teh gim5 chit siu2 Seng3-si.  Sit-bang7 na2 toa7, Chu2 hou7 lan2 e5 hoaN-hi2 ia7 na2 toa7.  Si7 lah !
U7 chit8 chat Seng3-keng kong2:
Lang5 na7 tit-tioh8 choan5 se3-kai3, lai5 song3-sit i e5 siN3-mia7, u7 sim2-mih8 li7-ek ?  A2-si7 lang5 beh chhut sim2-mih8 lai5 tui3-oaN7 i e5 siN3-mia7 ?  ( Ma2-thai3 16 : 26-27 ).Si7 lah! Hit-si5 goa2 na7 ui7-tioh8 boe7 tang3 khi3 thak8-chheh lai5 chu7-sat, ia7 bo5 sim2-mih8 li7-ek.
Kam2-sia7 Chu2 e5 lin5-bin2, ti7 ban7 lang5 tiong I bo5 khoaN3 goa2 choe3 pi-bi5 bo5 lou7-eng7 e5, I keng2-soan2 goa2 choe3 I e5 peh-siN3.  Goa2 tui3 tit-tioh8 hok-im khi2, sim chiu7 bo5 koh ui7-tioh8 bak8-chiu bo5 khoaN3-kiN3 lai5 iu-chhiu5.  I2-au7 u7 si5 sui-jian5 tu2-tioh8 phaiN2 e5 keng2-gu7, tan7-si7 goa2 e5 sim iu5-goan5 chhiong-moa2 liau2 hoaN-hi2 kap khoai3-lok8.
Ban7-su7 kau-thok Chu2:
Tng goa2 iau2-be7 sin3 Chu2 e5 i2-cheng5, sim bo5 peng5-an e5 si5, ia7 bat khi3 goan2 hu3-kun7 e5 bio7; ai3 tui3 hia lai5 tit-tioh8 sim2-mih8 peng5-an a2-si7 khoai3-lok8.  Kiat-ko2 long2 hou7 goa2 kam2-kak bo5 u7 sim2-mih8 thang tit-tioh8.  Kau3 ti7 sin3 Chu2 liau2-au7, sui-jian5 tu2-tioh8 kan-khou2 ut-chut, goa2 chai u7 chit8 ui7 oah8-oah8 e5 Chu2 teh an-ui3 goa2.  Sou2-i2 goa2 chiu7 tit-tioh8 chin toa7 e5 an-ui3 kap peng5-an lah.
Phi3-ju7 goa2 iau2-be7 sin3 Chu2 e5 si5, goa2 long2 m7-kaN2 ka-ki7 chit8 e5 chhut-khi3 goa7-bin7.  Kau3 ti7 sin3 Chu2 liau2-au7, mui2 le2-pai3-jit8 m7-bian2 lang5 chhoa7, goa2 ka-ki7 ia7 kaN2 chhut-khi3 choe3 le2-pai3, ia7 kaN2 kiaN5-lou7.  I2-cheng5 goa2 si7 chit8 e5 chin phaiN2 e5 gin2-na2; siong5-siong5 hoat phaiN2 phi5-khi3, siong5-siong5 kong2 bo5 ti3-sek e5 oe7-gu2; siong5-siong5 ai3 kap lang5 oan-ke, lian5 pe7-bu2 e5 oe7 goa2 ia7 m7-thiaN.  Tui3 ti7 sin3 Chu2 liau2-au7, Chu2 toa7-toa7 kai2-pian3 goa2 e5 seng3-cheng5 lah.
Hun5-thiau7 he2-thiau7 chhoa7-lou7:
Keh bo5 ku2, goa2 e5 sim-lai7 u7 siN-chhut chit8 e5 chu2-i3, siuN7 beh choe3 chit8 e5 seng-li2-a2, boe7 tang boe7 sai lai5 than3-chiN5.  In-ui7 goa2 khah kaN2 kiaN5-lou7, khah kaN2 chhut-khi3, heng5-tong7 khah chu7-iu5 lah.  Koh hit-si5 goa2 siuN7 kong2 goa2 sui-jian5 bak8-chiu bo5 khoaN3-kiN3, goa2 ia7 boe7 thang ku2-tng5 kho3 pe7-bu2 than3-chiN5 hou7 goa2 seng-oah8.  Goa2 chiu7 chiong beh choe3 e5 su7 kau-tai7 Siong7-te3, ng3-bang7 Chu2 ui7 goa2 an-pai5.
U7 chit8 jit8, goa2 chiu7 koat-teng7 beh khi3 boe7 peng-ki.  Che si7 goa2 hit-si5 siuN7 oe7 kau3 e5 choe3-toa7 choe3 ho2 e5 kang-chok.  In-ui7 bak8-chiu bo5 khoaN3-kiN3, beh choe3 boe2-boe7 si7 cham2-jian5 khun3-lan5 e5 su7.  Na7-si7 peng-ki chin iong5-iN7 siau, koh iong5-iN7 sng3 chiN5.  Tong-jian5 ti7 chit e5 sio2-sio2 e5 seng-li2 tiong ia7 u7 choe7-choe7 e5 chou2-gai7.  In-ui7 goa2 tui3 lou7 long2 bo5 sek8, tu5-khi3 beh khi3 Ma2-keng Kau3-hoe7 hit tiau5 toa7-lou7 i2-goa7, goa2 chin han2-tit kiaN5 ki5-thaN e5 lou7.  Koh goa2 iau2-be7 siu7 hun3-lian7 kiaN5-lou7 i2-cheng5, goa2 teh kiaN5-lou7 chi2-u7 si7 kho3 sin3-sim teh chin3-cheng5 e5.  KiaN5 m7-tioh8 lou7, kiaN5 poah-to2, kap kau-thong e5 gui5-hiam2, goa2 long2 oe7 tu2-tioh8.  Koh na7 long3-phoa3 peng-koan3, chiu7 tioh8 poe5-siong5 choe7-choe7.  TaN goa2 chiu7 chiong chiah e5 su7 kau-thok Siong7-te3, kiu5 Chu2 in2-chhoa7, kiu5 Seng3 Sin5 pang-chan7.
Sin3-giong2 seng-oah8:
Goa2 chiu7 chiong it-chhe3 kau-tai3 Chu2, chiu7 chhut-khi3 choe3 chit e5 sio2 seng-li2 lah.  Ko2-jian5 Chu2 e5 thiaN3 ti7 goa2 e5 lai7-bin7, I po2-hou7 goa2, in2-chhoa7 goa2 peng5-an keng-ke3 2 , 3 ni5 ku2.  Goa2 ti7 hit e5 ki5-kan kau3 ti7 mui2 gu7-tioh8 le2-pai3-jit8 e5 si5, long2 theng5-chi2 choe3 seng-li2, tek-khak khi3 chu7-hoe7, choe3 le2-pai3.  Sui-jian5 le2-pai3-jit8 si7 gin2-na2 choe3 choe7 e5 si5, m7-ku2 goa2 chai goa2 chhut-lai5 teh choe3 chit e5 sio2 seng-li2 si7 Siong7-te3 e5 un2-chun2 chiah oe7 thang choe3 e5.  Siong7-te3 ki3-jian5 kio3 lan2 tioh8 siu2 An-hioh-jit8, chaiN2-iuN7 oe7-sai2-tit ti7 le2-pai3-jit8 bo5 khi3 le2-pai3 nih?  Su7-sit8 Siong7-te3 bo5 kou-hu7 lang5, I ia7 hou7 goa2 bo5 khiam3-kheh.  Goa2 peng5-sou3 chin jin7-chin teh choe3, tui3 thau3-cha2 chiu7 chhut-khi3 kau3 chin am3 chiah tng2-lai5.  Sou2 than3 e5 chiN5 sui-jian5 chio2, Siong7-te3 e5 chiok-hok chin-choe7.  I hou7 goa2 ka-ki7 than3 goa2 ka-ki7 e5 seng-oah8-hui3.  Eng7 chit8 ku3 chin kian3-siau3 e5 oe7 lai5 kong2, goa2 ka-ki7 tok8-lip8 lah.  Che si7 Siong7-te3 the5-poat8 goa2 e5, I hou7 goa2 e5.
Sin3-giong2 e5 lau5-thui:
U7 chit8 jit8 e5 su7:  Tng goa2 seng-li2 choe3 liau2 am3-am3 chiah tng2-khi3 kau3 chhu3 e5 si5, u7 chin-choe7 Chu2-lai7 ehiaN5-chi2 kau3 goa2 e5 chhu3 beh ku2-heng5 ka-teng5 le2-pai3.  Goa2 tong-jian5 kap in chham-ka le2-pai3.  Le2-pai3 liau2, u7 chit8 ui7 chi2-be7 tui3 goa2 kong2, mui2-jit8 chheng-cha2 na7 oe7 thang khi3 kau3 seng3-tian7 chham-ka choe3 cha2-thian ki5-to2-hoe7 si7 chin ho2.  Goa2 thiaN-kiN3 i kong2 an2-ni, sim chiu7 chin him-bou7 tak8-jit8 khi3 chham-ka.  Peng5-sou3 goa2 long2 si7 jit8-si5 chhut-goa7, mi5-si5 goa2 chiu7 m7-kaN2 chhut-khi3 lah.  In-ui7 na7 mi5-si5 chhut-khi3 koh kiaN5 m7-tioh8 lou7 e5 si5, bo5 lang5 thang mng7 lou7.  Koh 4, 5 tiam2 cheng sui-jian5 u7 lang5 teh keng-ke3, he long2 si7 hiuN-e7 e5 hi5-hoan3 teh koaN2 si5-kan e5 lang5; in khia5-chhia thiaN kong2 chin kin2, chhin-chhiuN7 teh pe; in bo5 ka7 lang5 tong7-si2 chiu7 ka-chai3, m7-bian2 phah-sng3 beh tui3 in mng7 lou7.  Chong2-si7 goa2 ia7 kho3 Chu2 e5 in2-chhoa7, koat-toan3 siuN7 beh khi3 chham-ka cho2-thian e5 ki5-to2-hoe7.
Kiu5 chiu7 tit-tioh8, phah-mng5 chiu7 ka7 lin2 khui:
Thau5 chit8 jit8 goa2 beh khi3 e5 si5, chiu7 kio3 goa2 e5 a-kong kap goa2 choe3-hoe2 khi3.  Te7 ji7 jit8 iah8-si7 goa2 e5 a-kong kap goa2 choe3-hoe2 khi3.  Kau3 te7 saN jit8, i chiu7 kong2 chheng-chai2 chin ia3-sian7.  Sou2-i2 goa2 chiu7 ka-ki7 khi3.  Boe7 chhut-khi3 e5 i2-cheng5, goa2 chiu7 tai7-seng ki5-to2 Siong7-te3.  Tnggoa2 ka-ki7 kiaN5 kau3 le2-pai3-tng5 e5 si5, goa2 ka-ki7 iau2 m7-chai-iaN2 kiaN5 kau3 lah.  Kam2-sia7 Chu2 !  Le2-pai3-tng5 e5 chengtu2-tu2 tan5.  Chu2 eng7 cheng-siaN kio3 goa2 oat jip8-khi3 le2-pai3-tng5.  Tui3 hit jit8 khi2 goa2 chiu7 bo5 koh kho3 goa7-lang5 chhoa7 goa2 e5 lou7 lah.
Koh khah ki5-biau7 e5 chiu7-si7 hit-si5 goa2 boe7 hiau2 khoaN3 si5-kan.  Mi5-si5 khun3 khi2-lai5 beh khi3 ki5-to2-hoe7 long2 m7-chai kui2 tiam2.  Sui-jian5 an2-ni, Siong7-te3 iu5-goan5 hou7 goa2 mui2 cha2-khi2 chiau3-si5 khi2-lai5 khi3 chham-ka ki5-to2-hoe7.
Goa2 chit khoan2 e5 lou2-lek8 tiong chhim-chhim the2-giam7 tioh8 u7 sin3-sim sou2 choe3 e5 su7, Siong7-te3 long2 bo5 hou7 lang5 kui ti7 khang-khang.  U7-si5 goa2 beh khi3 hu3 ki5-to2-hoe7 e5 si5 hong chin-toa7, goa2 ia7 kho3 sin3-sim khi3 hu3.  Koh u7-si5 bo5 toa3 hou7-moa, Siong7-te3 iu5-goan5 chiau3-kou3 goa2, bo5 hou7 goa2 tu2-tioh8 boe7 kham-tit e5 su7.  Koh tang-thiN si5 thiN-khi3 han5-leng2, lang5-lang5 kiaN koaN5 ho2-khun3 e5 si5, goa2 oa2-kho3 sin3-sim kiaN5 kau3 seng3-tian7; ia7 bo5 kam2-kak oe7 koaN5.  Che si7 goa2 tu2-tioh8 e5 kian3-cheng3.
ChhiaN2 lan2 tai7-ke ia7 oe7 thang tit-tioh8 chit khoan2 e5 kian3-cheng3 lai5 eng5-iau7 kui hou7 Chu2.  Goan7 Chu2 chiok-hok lan2.
ThiaN lan2 ki5-to2 e5 Siong7-te3:
Tng goa2 iong7 sin3-kho3 e5 sim tui3 Siong7-te3 kiu5 e5, I long2 u7 thiaN goa2 e5 ki5-to2, su3 peng5-an hou7 goa2, soa3 po3-tap goa2 sou2 kiu5 e5.
U7 chit8 cha2-khi2, goa2 khi3 cha2-thian ki5-to2-hoe7, soaN3-hoe7 tng2-khi3 chhu3.  Hut-jian5 goa2 e5 bak8-chiu phe5 teh chhoah.  Goa2 u7 thiaN lang5 kong2 che si7 phaiN2-su7 beh hoat-seng e5 chian5-tiau7, sou2-i2 goa2 sim e5 chin boe7 peng5-an.  Goa2 peng3 m7-si7 kiaN si2; iah8-si7 kiaN phaiN2-su7 lim5-kau3 goa2.  Chiu7-si7 goa2 e5 lau7-pe7 chin ai3 lim chiu2, chin phaiN2 phi5-khi3; siong5-siong5 ti7 chiah8 chiu2 e5 tiong-kan kap lang5 oan-ke.  Goa2 e5 lau7-bu2 sui-jian5 siong5-siong5 ka7 i khoan3-kai2, ia7 bo5 tit-tioh8 thiaN, hoan2-tng2 chin chan5-jim2 siu7 goa2 lau7-pe7 phah.  Sou2-i2 hit jit8 goa2 si7 kiaN goa2 e5 ka-teng5 koh u7 tai7-chi3 hoat-seng.  Che si7 goa2 hit jit8 sou2 tam-iu e5 su7.  Goa2 chiu7 chiong hit e5 su7 ki5-to2 kau-tai7 Siong7-te3.
Goa2 peng5-siong5-si5 ti7 chhu3-nih ki5-to2 e5 si5 long2 siong5-siong5 chiong mng5 koaiN khi2-lai5, ki5-to2 Siong7-te3.  Hit jit8 ia7 si7 an2-ni.  Hut-jian5 u7 chit8 e5 siaN-im ti7 goa2 ki5-to2 tiong tui3 goa2 kong2, Soe3-kiaN2-a3, m7-bian2 kiaN, bo5 tai7-chi3.  Goa2 thiaN-kiN3 chit e5 siaN liau2-au7, sim chiu7 sui5-si5 bo5 kohu7 kiaN-hiaN5 kap hoan5-lo2; hoan2-tng2 chiaN5-choe3 chin hoaN-hi2 khoai3-lok8.  Hit jit8 ko2-jian5 peng5-an bo5 su7 lah.  Che si7 goa2 chit8 e5 sio2-sio2 e5 kian3-cheng3.
Chu2 e5 thiaN3 iaN5-ke3 it-chhe3:
Tng goa2 18 he3 e5 si5, Ma2-keng Kau3-hoe7 u7 choe7-choe7 hiaN-chi2 koan-sim goa2 e5 bak8-chiu bo5 khoaN3-kiN3.  U7 chit8ui sin3-tou5 tui3 goa2 e5 lau7-pe7 kong2, kio3 goa2 e5 lau7-pe7 chhoa7 goa2 khi3 Tai5-oan5 i-ti7 bak8-chiu, ia7 na7-si7 chiN5 e5 bun7-toe5 i long2 beh hu7-tam.
Goa2 e5 lau7-pe7 chin hoaN-hi2 chiu7 chun2 pi7 beh chhoa7 goa2 khi3 Tai5-oan5.  Chit hoe5 goa2 e5 lau7-pe7 bo5 phah-sng3 chin hoaN-hi2 hou7 goa2 khi3.  U7 chit8 jit8 goa2 e5 lau7-pe7 chiu7 chhoa7 goa2 kau3 Ko-hiong5, ti7 hia keng-ke3 choe7-choe7 i-seng e5 ti7-liau5.  Chong2-si7 i-seng long2 kong2 bo5 hoat-tou7.  Choe3-au7 koh u7 lang5 kai3-siau7 goa2 kau3 Gou5 Ki-hok Phok-su7 e5 sou2-chai7.  Keng-ke3 chit8-toaN7 si5-kan e5 chu3-sia7, chiah8-ioh8, kap ti7-liau5, chong2-si7 tui3 goa2 e5 bak8-chiu si7 bo5 hau7-ko2.  Goa2 chiu7 tui3 goa2 e5 lau7-pe7 kong2, goa2 bo5 ai3 kohti7 chia ti7-liau5 bak8-chiu lah.  Bo5 ku2 goa2 chiu7 chhut-iN7.  Ti7 chit e5 ki5-kan lai7 goa2 long2 bo5 ui7-tioh8 ka-ki7 e5 bak8-chiu ki5-to2 Siong7-te3.  In-ui7 goa2 sui-jian5 bak8-chiu bo5 khoaN3-kiN3, ia7 chhin-chhiuN7 bo5 bang7 thang tit-tioh8 i-ho2, tan7-si7 Chu2 i2-keng u7 hou7 goa2 sim-gan2 thang chai-iaN2 se3-kan kap thian-kok it-chhe3 e5 su7 lah.
Chu2 e5 bok8-chia2 thiaN3 iuN5-kun5:
Hit-si5 tu2-tu2 Lim5 Chiau3 Bok8-su siu7 phai3 ti7 Ko-hiong5 e5 Kio5-a2-thau5 Kau3-hoe7.  Goa2 chiu7 khi3 chhe7 bok8-su.
Lim5 Bok8-su khoaN3 goa2 khi3 chin hoaN-hi2.  In-ui7 goa2 si7 bok8-su choe3 koan-sim e5 hoe7-iu2 e5 chit8 e5, ia7 si7 choe3 ma5-hoan5 bok8-su e5 chit8 e5.  I chin thiaN3 goa2.  Bok8-su thiaN goa2 sou2 kong2 keng-ke3, chin tong5-cheng5 goa2.  Choe3-au7 i kian3-gi7 ai3 chhoa7 goa2 khi3 Tai5-pak thak8-chheh.  Ki3-jian5 bak8-chiu i2-keng bo5 ng3-bang7, ho2 khi2-lai5 ia7 tioh8 thak8 koa2 chheh chiah ho2.  Chong2-si7 goa2 e5 lau7-pe7 iau2 kou3-chip i e5 i3-kian3 bo5 beh hou7 goa2 khi3, si7 ai3 chhoa7 goa2 tng2-khi3 PhiN5-ou5 i e5 sin-piN.  Hit-si5 goa2 pun2-sin koat-i3 siuN7 bo5 beh tng2-khi3 PhiN5-ou5.  Ia7 siuN7 kong2 chit-hoe5 si7 choe3-au7 e5 ki-hoe7 lah.  Na7 ti7 chit-hoe5 goa2 bo5 khi3 thak8-chheh, goa2 chiu7 sit-khi3 it-chhe3 thak8-chheh e5 ki-hoe7 lah.  Goa2 chiu7 ki5-to2, chiong goa2 e5 bak8-chiu kap i2-au7 it-chhe3 e5 su7, thak8-chheh kap goa2 e5 chian5-tou5, kau-tai7 Chu2, kiu5 I thoe3 goa2 an-pai5.
Chu2 pun2-sin thoe3 goa2 khui-lou7:
U7 chit8 jit8, goa2 e5 lau7-pe7 tu2-tu2 kap goa2 e5 a-chek hoat-seng oan-ke e5 su7.  Ti7 hit-si5 goa2 e5 lau7-pe7 chiah the2-giam7 tioh8 se3-kan e5 pe7-bu2 hiaN-ti7, chhin-lang5, peng5-iu2 long2 boe7 thang hou7 lan2 oa2-kho3.  ( I siuN7 kong2 tng lan2 sit-pai7 e5 si5, chi2-u7 tioh8 kho3 ka-ki7 lou2-lek8 ).  Tui3 an2-ni khan-lian5 lai5, goa2 e5 lau7-pe7 chiu7 un2-chun2 goa2 khi3 Tai5-pak8 thak8-chheh.  Ki5-biau7, bo5 ki5-biau7?
Lim5 Bok8-su chiu7 ka7 goa2 kai3-siau7 khi3 Tai5-pak Sin-chng Bong5-jin5 Tiong7-kian3-iN7 lah.  Kam2-sia7 Chu2, o-lo2 Chu2 !
Chiau3 sim sou2 goan7 tit-tioh8 thak8-chheh e5 ki-hoe7:
Keng-ke3 2 ni5 ku2, hak8-sip8 choe7-choe7 kho3-theng5.  U7 hak8-sip8 tiam2-ji7, ia7 u7 lian7-sip8 an3-mou5.
Hak8-hau7 lai7 e5 hak8-seng toa7-pou7-hun7 cheng5 long2 bat ti7 pat8 e5 hak8-hau7 siu7 ke3 hun3-lian7.  Chi2-u7 goa2 tui3 soe3-han3 long2 boe7 bat siu7 ke3 hun3-lian7.  Chhou-chhu3 kau3 hak8-hau7 e5 si5 kam2-kak kong-kho3 chin khun3-lan5, tan7-si7 goa2 chi2-u7 oa2-kho3 Siong7-te3, jin7-chin hak8-sip8, li7-iong7 si5-kan hak8-sip8 it-chhe3 e5 kong-kho3.  Kau3 ti7 pit-giap8 e5 si5, goa2 to boe7 pi2 lang5 khah su.  Kam2-sia7 Chu2.
SiuN7 khi2 ti7 hak8-hau7 e5 si5, hak8-hau7 lai7 e5 hak8-seng chi2-u7 goa2 chit8 e5 si7 sin3 Chu2, ki5-thaN long2 bo5 sin3.  In si5-siong5 kong-kek goa2, kap ki-chhi3 Ki-tok-kau3.  Chong2-si7 kau3 ti7 au7-lai5, bo5 phah-sng3 in siu7 Ia5-sou e5 sin5 e5 kam2-tong7 lai5 hoe2-kai2, ia7 in e5 sin3-sim kap thiaN3 lang5 e5 sim, i2-kip8 in e5 heng5-tong7 ku2-chi2 long2 iaN5-ke3 goa2 pun2-sin.
Kek8 ho2-su7 ia7 u7 ou-tiam2:
Ti7 hak8-hau7 e5 seng-oah8 ia7 u7 chin kan-khou2 e5 su7.  Sin-chng u7 khah koaN5 PhiN5-ou5.  Goa2 tui3 chhu3 sou2 toa3 khi3 e5 i-hok8 long2 bo5 kau3 thang chheng7 sio.  Kau3 tang-thiN koh khah kan-khou2; saN chheng7 boe7 sio, phoe7 am boe7 ba7; koh goa2 u7 pi2 pat8-lang5 khah eng7-kang, goa2 chiu7 tai3 nng7 chiong2 piN7 lah.  Chit8 chiong2 si7 kam2-mou7, koh in-ui7 ku2-ku2 bo5 ho2, sou2-i2 in2-khi2 kau3 ti7 phiN7-khang.  Te7 ji7 chiong2 si7 na5-au5 cheng3.  Tu2-tu2 chit nng7 hang7 long2 tioh8 khui-to chiah oe7 ho2 e5 piN7. 
Hit-si5 long2 bo5 lang5 chai-iaN2 goa2 e5 kan-khou2, goa2 ia7 bo5 tui3 lang5 kong2, ia7 bo5 tui3 hak8-hau7 sin-chheng2 ti7-liau5.  Au7-lai5 piN7 khah siong-tiong7 e5 si5, goa2 chiu7 tui3 hak8-hau7 sin-chheng2 tng2-khi3 PhiN5-ou5, siuN7 beh ti7 PhiN5-ou5 ti7-liau5.  Bo5 phah-sng3 chai7 ti7 PhiN5-ou5 long2 bo5 chit khoan2 e5 choan-kho e5 i-seng.  TaN beh koh tng2-khi3 Tai5-oan5 ti7-liau5, kiaN-liau2 keng-che3 siong7 boe7 iong5-un2.  Ia7 siuN7 kong2 bo5 lang5 thang pang-bang5 goa2.  Na7 ti7 PhiN5-ou5 chi3-chio2 goa2 iau2 oe7 thang sin-chheng2 pou2-chou7, ia7 u7 lang5 oe7 thang thoe3 goa2 pan7 chhiu2-siok8.
Chi2-u7 Chu2 chai lan2 e5 kan-khou2:
SiuN7-lai5 siuN7-khi3, kiat-kiok8 siuN7 kong2 kau3 pit-giap8 e5 si5 chiah chhiu2-sut8.  In-ui7 chit8 hong-bin7 kiaN-liau2 tam-gou7 kong-kho3, eng2-hiong2 hak8-giap8; chit8 hong-bin7 tui3 kim-chiN5 ia7 khah ho2-se3.
Tan7-si7 goa2 e5 sim siuN7 kong2, na7 bo5 ti7-liau5 sin-the2 hou7 ho2-se3, goa2 chiu7 boe7 tang3 ke3-siok8 khi3 thak8-chheh.  Sou2-i2 goa2 e5 sim sit8-chai7 chhin-chhiuN7 teh tou3-cheng chit8-poaN-iuN7.
Tng teh kan-khou2 e5 si5 goa2 chiu7 chhe7 chit8 sou2-chai7 an-cheng7 e5 toe7-tiam2, ti7 hia ki5-to2 thak8 Seng3-keng, gim5-si.
Goa2 sim toa7 hoaN-hi2, goa2 e5 chhui3 tioh8 gim5-si,   
Kam2-sia7 Siong7-chu2 chi3 toa7 jin5-gi7;  
Ti7 jit8-si5 o-lo2, ti7 mi5-si5 goa2 kam2-sia7,   
An2-ni hok8-sai7 ia7 bo5 kau3-giah8.
Hit-si5 goa2 sou2 thak8 e5 Seng3-keng chat si7 Si-phian 119 phiN 105 chat.
Li2 e5 oe7 choe3 goa2 kha-cheng5 e5 teng,   
Choe3 goa2 lou7-chiuN7 e5 kng.
Hak8-seng boe7 iaN5-ke3 sian-siN:
Au7-lai5 goa2 koh siuN7 kau3 Chu2 lai5 kau3 se3-kan sou2 siu7 pah-poaN e5 kan-khou2.  Goa2 e5 kan-khou2 put-ko3 si7 ka-ki7 e5 seng-khu siong7 e5 sio2-khoa2 kan-khou2 na7-tiaN7.  Tng goa2 siuN7 kau3 chia e5 si5, goa2 e5 iu-bun7 chiu7 long2 bo5--khi3; hoan2-tng2 sim-tiong chhiong-moa2 hi2-lok8.
Bo5 joa7-ku2 goa2 chhut-khi3 chhe7 chit8 ui7 sin3-tou5, kap i tam5-lun7 to7-li2.  I mng7 goa2 sin-the2 si7 m7-si7 u7 kan-khou2.  Goa2 chiu7 tui3 i kong2, u7.  I kio3 goa2 khi3 ti7-liau5.  Goa2 tui3 i kong2, in-ui7 ka-teng5 keng-che3 bo5 ho2 e5 ian5-kou3, bo5 thang khi3 ti7-liau5.  Au7-lai5 i chiu7 theh8 chiN5 pang-chan7 goa2 kau3 Ko-hiong5 chit8 ui7 sin3 Chu2 e5 i-seng ti7 hia ti7-liau5.  Goa2 chheng2-ka2 kiong7 45 jit8.  Kong-kho3 sui-jian5 kiam2-chio2 hak8-sip8, kam2-sia7 Chu2, Chu2 bo5 hou7 goa2 ti7 kong-kho3 siong7 tu2-tioh8 khun3-lan5.  Kho2-sioh e5 chiu7-si7 goa2 e5 bak8-chiu boe7 thang chiau3 hiah e5 koan-sim goa2 e5 lang5 e5 ki5-thai7, lai5 tit-tioh8 i-ho2.
Keng-ke3 Iok-tan3 ho5:
Tng goa2 pit-giap8 au7 beh tng2-lai5 PhiN5-ou5 e5 si5, goa2 e5 sin-chiu7 long2 bo5 poaN3-chiam.  TaN beh tui3 tong5-hak8 chioh, kiaN-liau2 lou7-thau5 li7-khui chin hng7, goa2 khah put-pian7 heng5 in, in m7 chioh goa2.  Beh kia3 phoe tui3 ka-teng5 theh8 chiN5, kiaN-liau2 ka-teng5 keng-che3 bo5-ho2.  Ti7 chit khoan2 chong7-thai3 e5 e7-bin7, goa2 sou2 u7 e5 chi2-u7 ki5-to2 na7-tiaN7.
Kam2-sia7 Siong7-te3, Siong7-te3 bo5 boe7-ki3-tit thiaN3 I e5 lang5.  Tng pit-giap8 tian2-le2 hit jit8, tit-tioh8 chiong2-kim.  Goa2 chiu7 chiong chiong2-kim choe3 chhia-chiN5 chun5-chiN5lah.  Sit8-chai7 si7 Chu2 e5 an-pai5.
Tng beh tng2-lai5 PhiN5-ou5 e5 si5, bo5 lang5 chhoa7 goa2.  Sui-jian5 an2-ni, bo5-lun7 che7 chhia, che7 chun5, kap kiaN5 koe-lou7, Chu2 long2 chiau3-kou3 goa2 peng5-an tng2-lai5 kau3 PhiN5-ou5.
Li2 ti7 chio2 e5 tioh8 chin7-tiong:
Pit-giap8 au7, goa2 teh choe3 e5 kang-chok si7 an3-mou5.  Che si7 lan2 Tai5-oan5 bong5-jin5 sou2 tit e5 ki7-sut8 chiam3 toa7-pou7-hun7 e5.  Bo5 lang5 khi3 choe3 tian7-oe7 e5 kau-oaN7 chhiu2; bo5 lang5 khi3 choe3 pi3-su, thoe3 keng-li2 sia2 phoe; na7 oe7 thang khi3 choe3 lau7-su, chiu7 sng3 it-teng2 e5 lah.  Tui3 goa2 hak8-sip8 e5 ki7-sut8, goa2 m7-kaN2 ka-ki7 phoe-pheng5, chiu7-si7 tui3 goa2 e5 hian7-chai7 e5 kang-chok, chit-giap8, goa2 m7-kaN2 phoe-pheng5; chi2-u7 ti7 hian7-sit8 e5 e7-bin7 goa2 eng-kai tioh8 kam2-sia7.  Ti7 seng-oah8 siong7 goa2 chiong goa2 sou2 oe7-hiau2 tit e5, chin7 goa2 sou2 oe7 khi3 choe3; Chu2 tek-khak beh tui3 goa2 kong2, Li2 ti7 chio2 e5 i2-keng chin7-tiong, goa2 beh siat-lip8 li2 lai5 koan2 choe7 e5 ( Ma2-thai3 25 : 21 ).
Hoe5-siong2 khong3-ia2 e5 lou7-chiuN7:
Goa2 chhut-si3 ti7 se3-kan i2-lai5, sin-the2 chhin-chhiuN7 chin chio2 u7 iong2-kiaN7 e5 si5, tiaN7-tiaN7 teh phoa3-piN7.  Koh seng-oah8 keng-ke3 bo5 joa7 ho2.  Sou2-i2 ti7 sin-the2 siong7, seng-oah8 siong7 siong5-siong5 kam2-kak chin-choe7 e5 su-iau3.  Tng goa2 tu2-tioh8 kan-khou2, phoa3-piN7, a2-si7 gu7-tioh8 chhi3-lian7 sim bo5 peng5-an e5 si5, goa2 na7 bo5 tui3 pat8-lang5 kong2-khi2 chiu7 bo5 lang5 chai-iaN2 goa2 e5 su-iau3.  Bo5 ka7 pat8-lang5 kong2, tong-jian5 pat8-lang5 m7 chai-iaN2.  Sui-jian5 si7 an2-ni, goa2 pun2-lang5 si7 kam2-kak chin kou-tok8 e5.  U7 si5 sui-jian5 tui3 lang5 kong2, tan7-si7 lang5 ia7 boe7 oe7 liau2-kai2 lan2.  Ia7 su7-sit8 choe7-choe7 lang5 boe7-oe7 the2-thiap pat8-lang5, sim7-chi3 lian5 pe7-bu2 hiaN-ti7 chi2-be7, chhin-lang5 peng5-iu2 ia7 si7 an2-ni.  Tong-jian5 u7 si5 m7-na7 boe7 thang tit-tioh8 an-ui3, in-ui7 u7 kiau2-jiau2 tioh8 in, sou2-i2 hoan2-tng2 siu7 le2-me7.  Che si7 goa2 choe7-choe7 pai2 sou2 gu7-tioh8 e5 su7.
Tng goa2 kan-khou2, iu-bun7, phoa3-piN7 kap sim boe7 peng5-an e5 si5, chi2-u7 Chu2 chai-iaN2 goa2 e5 kham3-kheh na7-tiaN7.  Chit khoan2 oe7-gu2 tui3 thak8 e5 lang5 kap thiaN e5 lang5 si7 bo5 ho2-thiaN, chong2-si7 su7-sit8 si7 an2-ni; chi2-u7 Chu2 oe7 thang sit8-sit8 chai7-chai7 the2-thiap lan2, chai-iaN2 lan2 e5 thong3-khou2; ia7 Chu2 oe7 i-ti7 lan2, an-ui3 lan2.  Chu2 Siong7-te3 si7 chai ban7 lang5 e5 sim e5 Siong7-te3.
Ia5-ho5-hoa ah, khiam-pi e5 lang5 e5 sim-goan7,    
Li2 i2-keng thiaN-kiN3;   
Li2 beh pi7-pan7 in e5 sim,      
Li2 beh aN3 hi7-khang lai5 thiaN.                 
( Si-phian 10 : 17 ).
Chi2-u7 kam2-sia7 Chu2 o-lo2 Chu2:
Koh choan2-hoe5 lai5 kong2.  Goa2 na7 m7-si7 sin3 Chu2, u7 Chu2 thang kho3, kho2-leng5 chin-cha2 chiu7 i2-keng bo5 ti7 chit se3-kan.  Koh goa2 na7 m7-si7 sin3 Chu2, goa2 bo5 u7 kin-a2-jit8 e5 hi2-lok8.  Su7-sit8 Chu2 chin thiaN3 goa2; hou7 goa2 tit-tioh8 Ma2-keng Kau3-hoe7 e5 thiaN3 Chu2 e5 lang5 e5 pang-chan7, khi3 ti7-liau5 bak8-chiu; ia7 hou7 goa2 u7 ki-hoe7 thang khi3 thak8-chheh, oh8 ki7-ge7.  Goa2 tui3 ti7 hak8-sip8 tiam2-ji7 chiah oe7-hiau2 thak8 Seng3-keng, oe7-hiau2 gim5-si; tui3 an2-ni lai5 cheng-ka goa2 e5 sin3-giong2.  Goa2 siong-sin3 ti7 phou2-thong e5 Bong5-a3 hak8-hau7 chhut-lai5 e5 lang5 in sui-jian5 oe7-hiau2 tiam2-ji7, chong2-si7 pit-giap8 liau2 chiu7 long2 bo5 teh bong, bo5 teh thak8-chheh chiah tioh8.  Goa2 in-ui7 ti7 kau3-hoe7 teh chhut-jip8, tak8 jit8 long2 u7 ki-hoe7 thang khi3 tui3 Seng3-keng tit-tioh8 ti3-sek; ji5-chhiaN2 si7 thiN-teng2 lai5 e5 ti3-sek.  Goa2 tui3 chit tiam2 ia7 tioh8 toa7-toa7 kam2-sia7 goa2 e5 Chu2, in-ui7 I thiaN3 goa2 kau3-kek8.
Chi2-u7 khoa-khau2 Chu2:
Liat8-ui7 hiaN-ti7 chi2-be7, lin2 khoaN3 goa2 sou2 sia2 e5 kian3-cheng3, na7 kam2-kak goa2 tam7-poh8 teh khoa-khau2 goa2 es5in-sim, a2-si7 teh khoa-khau2 goa2 e5 choe3 lang5, chhiaN2 goan7-liong7 goa2.  Choe3 chit8 e5 20 goa7 he3 e5 chheng-lian5-lang5, goa2 bo5 sim2-mih8 thang kap tai7-ke pi2-pheng7.  Goach2i-u7 chiong goa2 tit-tioh8 e5 un-su3, sin3 Chu2 e5 keng-ke3 kap sou2 tit-tioh8 sin3-giong2 e5 keng-giam7 sia2 tam7-poh8 kai3-siau7 hou7 lan2 tai7-ke chai-iaN2.  Na7 u7 thang khoa-khau2 e5, chiu7-si7 khoa-khau2 Chu2 tui3 goa2 e5 thiaN3 na7-tiaN7.
Su7-sit8 goa2 pun2-sin si7 siong5-siong5 siuN7 beh chu7-sat.  Si7 ui7-tioh8 ka-teng5 seng-oah8 bo5 ho2?  Iah8-si7 pe7-bub2o thiaN3 goa2 ah?  Che long2 m7-si7.  Chi2-u7 si7 ui7-tioh8 goa2 e5 bak8-chiu bo5 khoaN3-kiN3, oah8 ti7 se3-kan bo5 chu7-iu5.  Seng3-keng bat kong2, seng-khu e5 leng5 chiu7-si7 bak8-chiu, li2 e5 bak8-chiu na7 kim, thong seng-khu chiu7 kim.  Li2 e5 bak8-chiu na7 hoe, thong seng-khu chiu7 am3 (Thai3 6 : 22 ).   Siok8-gu2 u7 chit8 ku3 oe7 kong2, Thian tiong7 jit8-goat8, Jin5 tiong7 liong2 gan2.  Su7-sit8 goan2 chhiN-mi5 e5 bo5 chu7-iu5 si7 lin2 m7-chai e5, lin2 e5 keng-giam7 goa7 e5.
Bong5-jin5 e5 khou2-thang3:
Bak8-chiu bo5 khoaN3-kiN3 e5 lang5 thang kong2 si7 chin ou-am3.  Se3-kan sou2 u7 e5 kong-keng2 boe7 tang3 him-siong2; sou2 u7 ti7 sin-piN e5 mih8-kiaN7 long2 m7-chai u7 sim2-mih8 mih8.  Goan2 chhun chhiu2 teh bong, m7-si7 beh theh8 sim sou2 ai3 e5 mih8, put-ko3 si7 teh bong u7 sim2-mih8 mih8 ti7 sin-piN.  Hit hang7 mih8 na7 tu2-tu2 si7 goan2 sim sou2 ai3 e5 mih8, chiu7-si7 ban7-heng7 lah.  Tek8-piat8 kap pat8-lang5 teh seng-oah8, kap goa7-lang5 teh kau-chhap e5 si5, chit e5 chong7-thai3 koh khah si7 an2-ni.  Na7 goan2 ka-ki7 u7 goan2 ka-ki7 e5 pang5-keng, u7 ka-ki7 e5 iong7-phin2 chiu7 pi2-kau3 hong-pian7 lah.  Goan2 oe7 thang chiau3 goan2 ka-ki7 e5 hong-pian7 cheng2-li2 it-chhe3 e5 mih8-kiaN7.  Chong2-si7 kiat-ko2 lai5 kong2, goan2 si7 chit8 e5 kou-lip8, kou-toaN e5 lang5.  Goan2 kap goan2 ki5-thaN e5 it-chhe3 goan5-chek siong7 si7 keh-tng7 bo5 lian5-lok8 e5.
Bak8-chiu u7 khoaN3-kiN3 e5 lang5 oe7 thang chu7-iu5 kiaN5 in e5 lou7; bo5-lun7 si7 in iau2 m7-bat kiaN5-ke3 e5 lou7.  Goan2 chiu7 boe7 tang3 an2-ni lah.  Kun-pun2 goan2 long2 m7-chai, to2-ui7 u7 koh siN-chhut chit8 tiau5 e5 sio2-lou7.  Peh-soaN, iu5-lam2 kap goan2 long2 bo5 kan-siap8.  Tian7-iaN2, tian7-si7 kap goan2 ia7 bo5 koan-he7.  Lin2 teh khiam7 choe7-choe7 chiN5 boe2 tian7-si7, goan2 long2 bo5 hun7-giah8.  Ji5-chhiaN2 lin2 bo5-lun7 teh choe3 sim2-mih8 su7-giap8, a2-si7 sim2-mih8 kang-chok long2 chin chu7-iu5 soan2-tek8.  In-ui7 mui2 chit8 e5 kang-chok long2 su-iau3 bak8-chiu e5 pang-chou7.  Na7-si7 goan2 long2 si7 khang-khang, ou-ou am3-am3.  Goan2 PhiN5-ou5 lang5 siong5-siong5 teh che7 chun5, siong5-siong5 chhut-hai2, chong2-si7 goan2 ia7 boe7 thang khoaN3-kiN3 hai2 e5 khoan-khoah si7 chaiN2-iuN7, hai2 e5 kong-keng2 si7 siN-choe3 chaiN2-iuN7.
Goan2 na7 ju2 siuN7 chiah e5 su7, goan2 oe7 ju2 kam2-kak ou-am3, pi-siong e5.  Chiah e5 tu2-tu2 si7 goan2 siuN7 beh chu7-sat e5 goan5-in.  Chit e5 sim-cheng5 goa2 siuN7 lin2 ia7 boe7 oe7 chap8-ji7 hun e5 li2-kai2.
Chu2 i-ti7 goan2:
Chong2-si7 lan2 choe3 Ki-tok-tou5 oe7 thang kong2 e5, chiu7-si7---na7-si7 Chu2 e5 Oe7 teh an-ui3 lan2, lan2 chiu7 boe7 siuN7 beh chu7-sat lah.  Chi2-u7 Chu2 oe7 thang sit8-sit8 chai7-chai7 liau2-kai2 lan2, the2-thiap lan2.  Chu2 si7 kam3-chhat lan2 sim-su i3-liam7 e5 Chu2.  I long2 chai lan2 e5 it-chhe3, I oe7 tam-tng lan2 e5 kan-khou2, thoe3-siok8 lan2 e5 choe7.  I si7 lan2 e5 Kiu3-chu2, lan2 e5 chioh8-poaN5, si7 lan2 kham-tit o-lo2 e5.  I e5 Oe7 si7 u7 lat8 e5 Oe7, oe7 hou7 lang5 e5 sim iu-bun7 chiaN5-choe3 khoai3-lok8.  I e5 kng si7 su3 oah8-mih8 e5 kng.
I e5 kng na7 chio3 ti7 goan2, goan2 beh tit-tioh8 kng-beng5.  I e5 kng ia7 si7 goan2 chhiN-mi5 lang5 “ kha-cheng5 e5 teng, lou7-chiuN7 e5 kng.”  Goan2 tak8-jit8 teh kiaN5-lou7, sui-jian5 ou-am3 kiaN-hiaN5, chong2-si7 Chu2 e5 kng hou7 goan2 bo5 lun2-neh:  Ia7 boe7 poah8-to2.
Ti7 Seng3-keng Iok-han7 14 chiuN 27 chat kong2:  Goa2 eng7 peng5-an lau5 teh hou7 lin2, goa2 chiong goa2 e5 peng5-an siuN2-su3 lin2.  Goa2 teh hou7 lin2 m7-si7 chhin-chhiuN7 se3-kan teh hou7 lang5 e5 khoan2.  Lin2 e5 sim boh8-tit kiaN-hiaN5.
Kiu5 Chu2 po2-siu2 goan2 bo5 tioh8-tak:
Goa2 tui3 sin3-kho3 Chu2 liau2-au7, goa2 teh kiaN5-lou7 long2 chin toa7-pou7.  U7 lang5 tui3 an2-ni lai5 giau5-gi5 goa2 si7 ke2 chhiN-mi5.  Goa2 kiaN5-lou7 u7 si5 boe7 su bak8-kim e5.  Tong-jian5 khah-iaN5 lau7 a-po5.  Goa2 na7 ti7 pai3 5 ka-teng5 le2-pai3 kap in saN-kap kiaN5 e5 si5, su7-sit8 goa2 long2 kiaN5 boe7 su in.
Goa2 an2-ni kong2 m7-si7 kong2 goa2 boe7-oe7 gu7-tioh8 kau-thong kap lou7-chiuN7 e5 gui5-hiam2, m7-ku2 goan2 na7 beh kiaN, su7-sit8 si7 kiaN boe7 liau2 lah.  Na7-si7 Chu2 e5 ho2 chi2-i3, goa2 siuN7, chiong-lai5 sou2 oe7 gu7-tioh8 e5 gui5-hiam2 iau2 si7 beh cho7-chiu7 goa2.  Goa2 an2-ni siuN7, goa2 chiu7 kaN2 toa7-pou7 kiaN5, u7-si5 kaN2 toa7-pou7 chau2 lah.
Goan2 bak8-chiu bo5 khoaN3-kiN3 i5-it e5 ho2-chhu3 chiu7-si7 bo5 siu7 goa7-kai3 e5 in2-iu2 na7-tiaN7.  Chit ku3 oe7 na7 m7-si7 u7 sin3 Chu2 e5 lang5 lai5 kong2, si7 bo5 i3-su3 e5.  Goan2 ti7 chit e5 boat8-se3 kiam2-chio2 tui3 “ khoaN3 ” lai5 e5 in2-iu2, oe7 thang seng3-kiat goan2 e5 seng-khu, che si7 goan2 e5 heng7-hok.  Ti7 chit boat8-se3 sit8-chai7 be5-lang5 e5 bak8 e5 chin-choe7 lah.  ThiaN kong2 choe3-kun7 hu7-jin5-lang5 teh liu5-heng5 e5 saN-kun5 chin te2.  Che tui3 goan2 long2 bo5 i3-gi7; in e5 saN u7 chhiu2-ng2 bo5 chhiu2-ng2, tng5 chhiu2-ng2 te2 chhiu2-ng2 goan2 long2 bo5 koan-he7; in e5 boeh8-a2 iu3-e5, a2-si7 chhou-e5, saN kak e5, a2-si7 4 kak e5, kau7 e5, poh8 e5, tiu5 choe3 e5, long2 choe3 e5, tui3 goan2 ia7 bo5 koan-he7.  Tian7-iaN2 e5 chiat-bok8 kap in e5 hong-khi3 e5 ho2 bai2 bo5 eng2-hiong2 tioh8 goan2.  Tian7-si7 ia7 si7 an2-ni.
Sou2-i2 goan2 choe3 tiong7-iau3 e5 chiu7-si7 sim chheng-kiat chiu7 ho2 lah.  Kiam2-chhai2 Siong7-te3 chai goan2 e5 loan2-jiok8, boe7 kham-tit siu7-tioh8 i2-siong7 sou2 kong2 e5 in2-iu2 ti3-kau3 koaiN goan2 e5 bak8-chiu ia7 bo5 tek-khak.
Te3 Chu2 e5 lang5 u7 heng7-hok:
Choe3-au7 koh eng7 kam2-sia7 e5 sim-cheng5 lai5 kong2 kui2 ku3.  Siong7-te3 hou7 goa2 e5 bak8-chiu bo5 khoaN3-kiN3 iau2 si7 sio2-khoa2, in-ui7 chit se3-kan iau2 u7 chin-choe7 pi2 goa2 khah kan-khou2 e5 lang5.  Tng lan2 kiaN5-jip8 Kiu3-che3-iN7, Iong2-lo2-iN7 e5 lai7-bin7, a2-si7 sin5-keng-piN7 e5 si5, lan2 chiu7 oe7 khoaN3-kiN3 chin-choe7 pai2-kha, e2-kau2, chhau3-hi7-lang5, kap phoa3-siuN3 e5 lang5 choe7-choe7.  In choe7-choe7 long2 bo5 tit-tioh8 lang5 e5 thiaN3, ia7 bo5 tit-tioh8 Siong7-te3 e5 thiaN3.  In sui-jian5 tit-tioh8 kok-ka teh ka7 in iuN2-chhi7 kap ti7-liau5, sit8-chai7 in khiam3-kheh lang5 e5 thiaN3 choe7-choe7 lah.
Goan2 PhiN5-ou5 ia7 u7 Kiu3-che3-iN7.  Goa2 siong5-siong5 khi3 hia hong2-bun7 hia e5 lau7-lang5.  Su7-sit8 cheng3-beng5 in pi2 goa2 khah kho2-lin5.  ChhiaN2 tai7-ke ia7 ui7-tioh8 in ki5-to2. 
III. TIOH8 THIAN3 LANG5 CHHIN-CHHIUN7 KA-Ki7.
Liat8-ui7 hiaN-ti7 chi2-be7, lin2 kiam2 u7 kam2-kak bak8-chiuu7 khoaN3-kiN3, sin-the2 iong2-chong3 e5 hok-khi3 mah?
Hok-khi3 ti7 kok lang5 sin-piN:
Na7-si7 m7-bat siuN7 tioh8, che si7 kou-hu7 Siong7-te3 e5 un lah.  Na7-si7 u7, lin2 tioh8 chai chiah e5 long2 si7 Chu2 siuN2-su3 lin2 e5.  Sou2-i2 chhiaN2 lin2 tioh8 kam2-sia7 Siong7-te3, po3-tap I e5 un.  Tong5-si5 lin2 ia7 tioh8 ho2-ho2 po2-siu2 lin2 ti7 chai7-se3 iong2-kiaN7, ia7 tioh8 po2-sioh lin2 e5 kong-im.  Na7 bo5 an2-ni choe3, lin2 chiu7 kou-hu7 Siong7-te3 e5 un.
Goa2 u7 kong2 tioh8 “ po2-sioh si5-kan ” e5 su7.  ChhiaN2 tai7-ke siuN7 khoaN3.  Goan2 chhiN-mi5-lang5 e5 si5-kan si7 pi2 lin2 khah chio2 lah.  Lin2 u7 24 tiam2 cheng chit8 jit8.  Chit e5 24 tiam2 e5 sou3-ji7 lin2 bak8-kng e5 sou2 teng7 e5; na7-si7 goan2, goan2 chit8 jit8 chi2-u7 18 tiam2 cheng na7-tiaN7.  Iong7 pi2-kau3 e5 lai5 kong2, goan2 kap lin2 ti7 am3-si5 e5 12 tiam2 cheng si7 sio-siong7, jit8-si5 chiu7 m7-si7 an2-ni lah.  Lin2 e5 12 tiam2 cheng, goan2 chi2-u7 6 tiam2 cheng na7-tiaN7.  In-ui7 goan2 e5 heng5-tong7 ku2-chi2 long2 pi2 lin2 ban7 chit8 poaN3.  Lin2 e5 si5-kan sit8-chai7 chin hong-hu3, sit8-chai7 chin kau3-giah8 lah.  ChhiaN2 lin2 ia7 oe7-hiau2 eng7 ti7 pat8 lang5 e5 sin-chiuN7 nih.  Chiu7-si7 kong2, tioh8 thiaN3 lang5 chhin-chhiuN7 ka-ki7.  ChhiaN2 m7-thang kan-ta eng7 24 tiam2 cheng long2 ti7 lin2 ka-ki7 e5 sin-chiuN7.
Peh8-peh8 pun hou7 pat8-lang5 :
Sio-siang5 li2-iu5, se3-kan u7 choe7-choe7 ho2-giah8 lang5 ong2-ong2 boe7-oe7 eng7 kam2-sia7 e5 sim lai5 seng-oah8; ia7 boe7-oe7 eng7 in e5 chiN5-gun5 ti7 pat8-lang5 e5 sin-chiuN7.  Che long2 si7 kou-hu7 tioh8 Siong7-te3 e5 un.
Se3-kan lang5 ong2-ong2 boe7-oe7 the2-giam7 tioh8 song3-hiong lang5, bo5 chu7-iu5 e5 lang5 e5 kan-khou2.  Ho2-giah8 e5, iong2-chong3 e5 tian-to3 boe7 hiau2 khi3 the2-thiap pat8 lang5.  In-ui7 in bo5 gu7-tioh8 kan-khou2 e5 keng-giam7.  Siong7-te3 hou7 Ki-tok-tou5 choe7-choe7 tui3 song3-hiong, phoa3-piN7, siu7 ap-che3 e5 tiong-kan khi2-lai5; I ai3 lan2 chiong lan2 e5 keng-giam7 lai5 li7-ek pat8 lang5, the2-thiap pat8 lang5.  Lan2 Ki-tok-tou5 boe7 eng7-tit kan-taN tui3 Chu2 kiu5 peng5-an kap hok-khi3.  Lan2 tioh8 chiong tit-tioh8 Chu2 thau2-pang3 e5 hok-im thoan5 hou7 pat8 lang5; koan-sim in, the2-thiap in, thoe3 in ki5-to2 ti7 Siong7-te3 e5 bin7-cheng5 chiah oe7 sai2-tit.
Chu2 kong2, Lin2 peh8-peh8 tit-tioh8, tioh8 peh8-peh8 hou7 lang5 ( Thai3 10: 8 ).
ChhiaN2 the2-thiap phaiN2-mia7 lang5:
Goa2 tai7-piau2 goan2 chit khoan2 bo5 chu7-iu5, loan2-jiok8, pi-bi5 e5 lang5 tui3 lin2 tai7-ke pai3-thok.  Hian7-chai7 u7 chin-choe7 khun3-khou2 e5 lang5 ti7 lan2 e5 sin-piN.  In chin su-iau3 lan2 e5 pang-chan7, su-iau3 lang5 e5 an-ui3.  Tng lan2 chai-iaN2 na7 u7 su-iau3 lan2 pang-chan7 e5 lang5, chhiaN2 lan2 khi3 pang-chan7 i.  Tng na7 khoaN3-kiN3 bak8-chiu bo5 khoaN3-kiN3 e5 lang5 ti7 lou7 teh kiaN5, i na7 u7 gu7-tioh8 gui5-hiam2 e5 su7, bo5 chu7-iu5, be5-lou7 e5 su7, chhiaN2 lin2 pang-chan7 in.  Pai3-thok, pai3-thok.
Goa2 sin3 Chu2 liau2-au7 chiah oe7-hiau2 khi3 siuN7 pat8 lang5 e5 su7, ui7-tioh8 pat8 lang5 ki5-to2, pang-chan7 in.  Goa2 chiu7 siong5-siong5 khi3 goan2 PhiN5-ou5 e5 Kiu3-che3-iN7.  Kiu3-che3-iN7 si7 ti7 goan2 tau beh lai5 Ma2-keng Kau3-hoe7 e5 tou5-tiong e5 sou2-chai7.  Goa2 cheng5 na7-si7 eng7 kiaN5-lou7 lai5 Ma2-keng e5 si5, chiu7 siong5-siong5 sun7-lou7 oat jip8-khi3. 
Bun5-beng5 si7 choe7-ok mah?
Choe3-kun7 u7 chu7-tong7-chhia e5 pian7 liau2-au7 goa2 chiu7 khah han2-tit tui3 hia loh8 chhia.  Che si7 goa2 sim kan-khou2 e5 su7.  U7 chhia thang che7, chiat-seng2 si5-kan; chaiN2-iuN7 tian-to3 boe7-oe7 khah chiap8-chiap8 khi3 hong2-bun7 in nih?  Che tu2-tu2 si7 lan2 bun5-beng5 si5-tai7 choe3 toa7 mau5-tun2 e5 sou2-chai7.  Boat8-se3 e5 Ki-tok-tou5 e5 thiaN3-sim e5 tui7-loh8 tu2-tu2 ti7 chit e5 sou2-chai7.  Goa2 bat keng-giam7 chit e5, sim chin kiaN-hiaN5; goa2 ia7 si7 chit8 e5 boat8-se3 Ki-tok-tou5 mah?  Goa2 si7 teh chiat-seng2 si5-kan nih?  Goa2 si7 teh kam2-kak goa2 sou2 hui3 e5 chhia-chiN5 bo5 chhai2 nih?  Goa2 e5 chhia-chiN5 kiam2 m7-si7 pi2 phou2-thong lang5 khah tit-tioh8 iu-thai7 nih?  Cheng3-hu2 iu-thai7 goan2 chhiN-mi5-lang5 e5 chhia-chiN5, Ki-tok-tou5 e5 goa2 iong7 sou2 chiat-seng2 e5 chiN5 eng7 ti7 to2-ui7 nih?
Ng3-bang7 Chu2 sia3-bian2, hou7 goa2 oe7 siong5-siong5 koh khi3 kau3 hia, Kiu3-che3-iN7, ui7-tioh8 hiah e5 kan-khou2, bo5 i-oa2 e5 lang5 an-ui3 in; chiong Chu2 sou2 hou7 lan2 e5 peng5-an po3 hou7 in chai.
PhiN5-ou5 si7 Chu2 tiaN7-tioh8 e5 sou2-chai7:
Kam2-sia7 Chu2, Chu2 hou7 goa2 toa3 ti7 PhiN5-ou5 e5 sou2-chai7.  Goan2 chia u7 choe7-choe7 li7-to2, lang5 khah bo5 ai3 khi3 e5 to2-su7, ti7 hia oe7 thang ui7 Chu2 choe3 kian3-cheng3.  Che si7 Chu2 sou2 hou7 goan2 e5 thoan5 hok-im e5 tiuN5-sou2.  Ke3-khi3 ia7 u7 choe7-choe7 lang5 khi3 choe3 kang, chong2-si7 iau2 u7 khiam3-eng7 choe7-choe7 kang.
Tng goa2 khi3 to2-su7 e5 si5 sui-jian5 bo5 chu7-iu5:  Tioh8 che7 se3 chiah chun5-a2, chin gui5-hiam2; ia7 siu7 thi2-chhio3 kong2 si7 hong-so bo5 an-hun7 siu2-ki2; chong2-si7 Chu2 ia7 bo5 hou7 goa2 sit-chi3.  In-ui7 li7-to2 e5 sou2-chai7 chin su-iau3 lang5 khi3 pang-chan7, na2 choe7 si7 na2 ho2.  Goa2 sui-jian5 bo5 chu7-iu5 koh siu7 lang5 thi2-chhio3, chong2-si7 goa2 na2 choe3 kang na2 khoai3-lok8.  In-ui7 siuN7 kau3 ti7 in hiah e5 tioh8-boa5, kan-khou2 poe7 tang7-taN3 e5 lang5 oe7 thang tit-tioh8 Chu2 e5 hok-im lai5 an-hioh e5 si5, boe7 kim3-tit chin3-heng5 khi3.  Chu2 na7 u7 ki-hoe7 hou7 goa2, goa2 chiu7 bo5 hou7 i phah-sng2.
Ma2-keng e5 sin3-tou5 u7 hok-khi3:
Goa2 si7 siok8 ti7 Ma2-keng Kau3-hoe7.  Goan2 PhiN5-ou5 ti7 te7-li2 siong7, li7-to2 e5 jin5-chai5 long2 lau5 jip8 ti7 Ma2-keng Kau3-hoe7.  Ma2-keng ia7 si7 kau-thong e5 tiong-sim te7-tiam2, sou2-i2 li7-to2 e5 lang5 kap Ma2-keng e5 lang5 long2 u7 koan-he7.  Tui3 ti7 kau3-hoe7 lai5 kong2, Ma2-keng Kau3-hoe7 ia7 si7 PhiN5-ou5 e5 tiong-sim kau3-hoe7; i put-tan3 ka-ki7 tioh8 khia7-chai7, i ia7 tioh8 pang-bang5 li7-to2 e5 kau3-hoe7.  Su7-sit8 siong7 Ma2-keng Kau3-hoe7 long2 u7 an2-ni teh choe3.  Sou2-i2 goa2 siok8 ti7 Ma2-keng Kau3-hoe7 beh chhut-khi3 li7-to2 pang-bang5 in li7-to2 e5 kau3-hoe7, sng3 si7 chin chu7-jian5 e5 su7, boe7 hou7 lang5 siuN7 kong2 si7 teh phin2-phong2, teh ke2-gau5.  Goa2 siong-sin3 chit hang7 su7 ia7 si7 Chu2 tek8-piat8 an-pai5 hou7 goa2 e5.  Goa2 na7 siN ti7 li7-to2, siok8 ti7 li7-to2 e5 kau3-hoe7, kiaN-liau2 goa2 boe7 thang hiah iong5-iN7 siuN7 beh khi3 to2-ui7 chiu7 khi3 to2-ui7.  Lan2 na7 chai-iaN2 PhiN5-ou5 e5 sit8-cheng5 e5 lang5 chiu7 chai-iaN2 chit es5u.  Ti7 goan2 PhiN5-ou5, li7-to2 kap Ma2-keng e5 kau-thong sng3 iau2 boe7 bai2, li7-to2 kap li7-to2 e5 ong2-lai5 chin put-pian7, si7 teng2-u7 bo5.
Than3 ki-hoe7 thoan5 hok-im:
Ti7 goa2 e5 kang-chok siong7 goa2 ia7 siong5-siong5 than3 ki-hoe7 tui3 lang5 thoan5 hok-im.  Sui-jian5 u7 si5 siu7 lang5 ku7-choat8 m7 thiaN, kam2-sia7 Chu2, Chu2 ia7 bo5 hou7 goa2 sit-chi3.  Tak8-jit8 tak8-jit8 tan2 lang5-kheh e5 si5, iah8 si7 teh am3-mou5 e5 si5 goa2 iu5-goan5 chhe7 ki-hoe7 thoan5 hok-im.  Chu2 ki3-jian5 hou7 goa2 e5 un-su3 chin-chiaN3 toa7, goa2 thoan5 hok-im choe3 Chu2 e5 kang si7 tong-jian5 e5 su7.
SiuN7 khi2 tng goa2 thak8-chheh chit8 ni5, su2-ka2 tng2-lai5 PhiN5-ou5 e5 si5 u7 chit8 ui7 bok8-su lai5 Ma2-keng pou3-to7.  Tng pou3-to7 soah e5 si5, hit ui7 bok8-su kong2, Sim2-mih8 lang5 goan7-i3 it-seng ui7 Chu2 hong7-hian3 choe3 Chu2 e5 kang, chhiaN2 kiah8-chhiu2.  Ti7 hit jit8 goa2 u7 kiah8-chhiu2, goan7-i3 it-seng hong7-hian3 ui7 Chu2 choe3-kang.
Goa2 u7 kap lang5 kiah8-chhiu2:
Su7-sit8 hit tong-si5 goa2 ia7 bo5 teh siuN7 “ beh chaiN2-iuN7 ”khi3 choe3; goa2 chit8 e5 chhiN-mi5 lang5 beh an2-choaN2 khi3 thoan5.  Kau3 ti7 pit-giap8 au7, iau2 si7 m7-chai beh chaiN2-iuN7 ui7 Chu2 choe3-kang.  U7 si5 iau2 si7 thiaN3 se3-kan khah ke3-thau5 thiaN3 Chu2.  U7 si5 iau2 si7 thiaN3 ka-ki7, kho2-lin5 ka-ki7 khah iaN5 thiaN3 Chu2.  U7 si5 siuN7 beh choe3, chong2-si7 lun2-neh m7-kaN2 choe3; u7 si5 kam2-kak goa2 sou2 bat e5 to7-li2 boj5oa-choe7.
Kau3 ti7 goa2 pit-giap8 nng7 ni5 au7, u7 chit8 jit8 goa2 phoa3-piN7 chin giam5-tiong7.  Ti7 goa2 phoa3-piN7 tiong chin kan-khou2 e5 si5, hit jit8 goa2 jim7-ui5 goa2 oe7 kiat-sok goa2 e5 jin5-seng.  Hit si5 goa2 chin kiaN-hiaN5.  Chong2-si7 Seng3-keng u7 kong2, Koh-oah8 kap oah8-mia7 si7 chai7-ti7 goa2, sin3 goa2 e5 lang5 sui-bong2 si2, iau2-ku2 beh oah8 ( Iok 11:25 ).
Tioh8 choe3-kang, bo5-lun7 sim2-mih8 khoan5-keng2:
Tng lan2-oah8 teh e5 si5 chi2-u7 tioh8 chin7-lat8 sin3-kho2 Chu2.  Bo5-lun7 lan2 sim2-mih8 si5, gu7-tioh8 sim2-mih8 gui5-hiam2 kiaN-hiaN5, Chu2 chiu7 beh chiau3-kou3 lan2.  Goa2 ia7 tioh8 tng goa2 oah8-teh e5 si5, chin7-lat8 sin3-kho3 Chu2.  Goa2 ti7 chit se3-kan sou2 chhun e5 si5-kan ia7 tioh8 chin7-lat8 ui7 Chu2 choe3-kang.  Goa2 sui-jian5 si7 bak8-chiu bo5 khoaN3-kiN3, thau5-cheng5 chhin-chhiuN7 ou-ou am3-am3, chit8 phian3 ou-hun5 ta3 ti7 goa2 e5 thau5-cheng5, tan7-si7 goa2 tioh8 oa2-kho3 Chu2 bian2 kiaN-hiaN5 chiah oe7 eng7-tit.  Chin3 chit8 pou7 tioh8 koh ui7 Chu2 choe3-kang chiah oe7 eng7-tit.  In-ui7 Chu2 si7 khah iaN5 se3-kan e5 Chu2.  Seng3-keng u7 ki3-chai3 kong2:
Goa2 i2-keng chiong chiah e5 ka7 lin2 kong2, hou7 lin2 tiam3 ti7 goa2 u7 peng5-an.  Ti7 se3-kan lin2 u7 khou2-lan7, tok8-tok8 lin2 thang pang3-sim; goa2 i2-keng khah iaN5 se3-kan ( Iok 16 : 33 ).
Ti7 hit e5 phoa3-piN7 e5 si5 koh-chai3 hoe5-siong2 kong2, Goa2 e5 sim-lai7 it-teng7 iau2 u7 choe7, boe7 chha5-chhut e5 choe7.  Chhin-chhiuN7 goa2 na7 gu7-tioh8 chhiN-chham2, kan-khou2, a2-si7 kou-tok8 e5 si5, goa2 siong5-siong5 tui3 Chu2 he7 goan7; beh ui7 Chu2 choe3 kang.  Chong2-si7 kau3 ti7 ou-hun5 ke3-khi3 e5 si5 goa2 chiu7 boe7 ki3-tit.  Koh goa2 ia7 chai, goa2 e5 chhin-lang5 choe7-choe7 iau2-be7 sin3 Chu2.  Lian5 goa2 ka-ki7 e5 pe7-bu2 hiaN-ti7 to poe7-gek8 Chu2, kou-hu7 Chu2 un-tian2.  Hian7-si5 goa2 na7 li7-khui se3-kan, goa2 kho2-leng5 khang-chhiu2 kiN3 Pe7 lah; bo5 toa3 sim2-mih8.
Pang3-he7 tang7-taN3, khi3 choe3-kang:  Hit jit8 tng goa2 piN7 chin kan-khou2 e5 si5, goa2 chiu7 ki5-to2 Siong7-te3, kiu5 Chu2 koh chit8 pai2 lin5-bin2 goa2 e5 choe7, sia3-bian2 goa2 e5 loan2-jiok8.  Tong-si5 goa2 chiong goa2 sim lai7 e5 tang7-taN3 kau-thok ti7 Chu2.
Hit si5 goa2 sou2 thak8 e5 Seng3-keng kong2:
Lin2 kiN3-na7 tioh8-boa5 taN tang7-taN3 e5 tioh8 chiu7-kun7 goa2, goa2 beh hou7 lin2 an-hioh.  Goa2 sim-lai7 un-jiu5 khiam-sun3, lin2 pe7 goa2 e5 taN lai5 tui3 goa2 oh8, chiu7 lin2 e5 sim-sin5 oe7 tit-tioh8 an-hioh.  In-ui7 goa2 e5 taN si7 khoai3 , goa2 e5 taN3 si7 khin ( Thai3 11 : 28-30 ).
Tng goa2 ki5-to2 chiong goa2 sim-lai7 sou2 u7 e5 tang7-taN3 kau-tai3 Chu2 liau2-au7, goa2 e5 sim chiu7 chin peng5-an.  Koh bo5 joa7-ku2 goa2 chiu7 khun3 khi3.  Tng goa2 khun3-chhiN2 e5 si5, goa2 e5 sin-the2 kam2-kak chin khin-sang.  Keng-ke3 bo5 kui2-jit8 goa2 e5 piN7 chiu7 ho2-khi3.  Tui3 goa2 piN7 ho2 liau2-au7, goa2 chiu7 keng3-ka hun3-chi3 lou2-lek8 siuN7 beh ui7 Chu2 choe3-kang lah.
Seng3 Sin5 choe3-kang, Mou5-kui2 ia7 teh choe3-kang: 
Goa2 beh choe3-kang e5 si5, tong-jian5 Mou5-kui2 chiu7 siat choe7-choe7 ke3-bou5 beh chou2-tong3 goa2, ai3 hou7 goa2 sit-chi3.  Chong2-si7 goa2 u7 Chu2 e5 Oe7 thang kho3, tek-seng3 kau3 u7 chhun.  Hit e5 keng-ke3 chhin-chhiuN7 an2-ni:
U7 choe7-choe7 bo5 ai3 thiaN to7-li2 e5 lang5 tng bin7 tui3 goa2 ki-chhi3 kong2, Li2 si7 cheng5-se3 hoan7-choe7, ti3-kau3 hian7-chai7 gu7-tioh8 bak8-chiu bo5 khoaN3-kiN3.  Ia7 u7 lang5 kong2, Li2 si7 tui3 li2 e5 chou2-sian hoan7-choe7 ti3-kau3 lian5-lui7 tioh8 li2 bak8-chiu bo5 khoaN3-kiN3.  Chit khoan2 e5 oe7-gu2 goa2 tui3 se3-han3 e5 si5, tioh8 siong5-siong5 thiaN-kiN3.  Goa2 thak8 tioh8 Seng3-keng tiong, Chu2 tui3 chit e5 kai2-tap e5 si5 goa2 sim chin hoaN-hi2.  Tek8-piat8 koh thiaN-kiN3 bok8-su e5 kai2-soeh e5 si5 goa2 e5 sim chiu7 hiau2-ngou7, peng5-an lah.
Seng3-keng chit8-toaN7 e5 kou3-su7 lan2 long2 chai, kong2:
Ia5-sou kiaN5 ke3 e5 si5, khoaN3-kiN3 chit8 lang5 chhut-si3 chiu7 chhiN-mi5.  I e5 hak8-seng mng7 I kong2, Liap8-pi2 chit lang5 chhut-si3 chiu7 chhiN-mi5, tui3 chi7-chui7 hoan7-choe3, si7 i pun2-sin; a2-si7 i e5 pe7-bu2 ah?  Ia5-sou ink3ong, Chit lang5 bo5 hoan7-choe7, i e5 pe7-bu2 ia7 bo5; tok8-tok8 beh eng7 i lai5 hian2-beng5 Siong7-te3 e5 sou2 choe3( Iok 9 : 1-3 ).
U7 ho2 e5 bou5-iuN7 ti7 thau5-cheng5:
Hai2-lun5 Hai2-liok Lu2-su7, i sui-jian5 chhut-si3 liau2-au7 bak8-chiu chiu7 bo5 khoaN3-kiN3, e2-kau2, koh chhau3-hi7-lang5, tan7-si7 Chu2 ia7 bo5 pang3-sak i; kiaN5 choe7-choe7 e5 ki5-su7 ti7 i e5 sin-chiuN7.  Lang5 kong2 i si7 20 se3-ki2 e5 sin5-jiah.
Goa2 siong-sin3 goa2 e5 bak8-chiu bo5 khoaN3-kiN3, ia7 si7 Chu2 beh eng7 goa2, beh thong-ke3 goa2 e5 sin-chiuN7 choe3 I e5 kian3-cheng3, eng5-kng I e5 mia5.  Goan7 Chu2 po2-siu2 goa2 kau3 I beh tiau3 e5 jit8.
U7 choe7-choe7 lang5 ia7 oe7 ki-chhi3 goa2 kong2, Li2 kong2 Ia5-sou oe7 i-ho2 lang5 e5 piN7, ui7 sim2-mih8 li2 e5 bak8-chiu chiah boe7 tit-tioh8 i-ho2?  Goa2 chiu7 iong7 Iok-han7 9 chiuN e5 be2-cham7 e5 kou3-su7 thiah-beng5 hou7 in thiaN.
Goa2 in-ui7 sim2-phoaN3 lim5-kau3 chit se3-kan, hou7 boe7 khoaN3-kiN3 e5 lang5 khoaN3-kiN3; ia7 khoaN3-kiN3 e5 lang5 piN3-choe3 chhiN-mi5.  Hoat-li7-sai3 lang5 thiaN-kiN3 chiah e5 oe7, chiu7 ka7 I kong2, Chong2-bo5 goan2 ia7 chhiN-mi5 mah?  Ia5-sou ka7 in kong2, Lin2 na7 chhiN-mi5, chiu7 bo5 choe7; taN lin2 kong2, Goan2 khoaN3-kiN3; chiu7 lin2 e5 choe7 tiaN7-tiaN7 ti7-teh.
Lin2 thiaN3 goa2 khah-iaN5 chiah e5 mah ?
Goa2 beh choe3 kang, iau2 u7 chit8 hang7 e5 chou2-keh8, chiu7-si7 pe7-bu2 tui3 goa2 e5 “thiaN3 ”.  Tui3 cheng5-chiuN tiong lan2 i2-keng oe7 chai-iaN2 goa2 e5 lau7-pe7 e5 kou3-chip e5 su7; m7 hou7 goa2 khi3 chhiu2-sut8, khi3 thak8-chheh.  Su7-sit8 siong7 chit e5 pe7-bu2 e5 thiaN3 hiam2-hiam2 hai7 goa2 sit-hak8, hiam2-hiam2 hou7 goa2 choe3 chit8 e5 bo5 lou7-eng7 e5 lang5, ia7 koh su7-sit8 siong7 u7 hun-loan7 goa2 e5 sin3-giong2.  Chong2-si7 goa2 ia7 put-pian7 phoe-pheng5 sim2-mih8.
Phi3-ju7 kong2, goa2 e5 pe7-bu2 in-ui7 thiaN3 goa2, chai goa2 bak8-chiu bo5 khoaN3-kiN3 chin bo5 chu7-iu5; ti7 goa7-bin7 kiaN5 lai5 kiaN5 khi3 chin gui5-hiam2.  In chiu7 thiaN3 goa2 e5 ian5-kou3 chou2-tong3 goa2, m7 hou7 goa2 chhut-khi3 khah hng7 e5 sou2-chai7.  Lan2 beh phoe-pheng5 chit khoan2 e5 thiaN3 choe3 bong5-bok8 e5 thiaN3.  Chong2-si7 choe3 pe7-bu2 e5 lang5 kiam2 m7-si7 long2 si7 chit khoan2 e5 mah?  Lan2 choe3 lang5 e5 lau7-pe7 lau7-bu2 e5 m7-chai chaiN2-iuN7?  Goa2 tong-jian5 iau2 m7-chai chit8 hang7 su7 e5 sit8-chai7.
ChhiN-mi5-lang5 teh tah-chun5:
Lan2 long2 chai, goan2 PhiN5-ou5 chiu7-si7 chit8 e5 choe7-choe7 to2-su7 e5 sou2-chai7.  Ma2-keng pun2-to2 pi2-kau3 kau-thong khah li7-pian7 i2-goa7, na7 beh khi3 goa7-to2 long2 tioh8 che7 chun5.  ChhiaN2 lin2 siong2-siong7 chit8 e5 bak8-chiu bo5 khoaN3-kiN3 e5 lang5 beh che7 chun5 e5 tiuN5-bin7:  Na7 bat lai5 PhiN5-ou5 e5 lang5 long2 chai2-iaN2, goan2 beh khi3 li7-to2 kau-thong-chun5 m7-si7 joa7-toa7 chiah.  I kho3-hoaN7 e5 si5, na7 chui2 im, chiu7 khah ho2 chiuN7 chun5; chong2-si7 na7 chui2 kho2 e5 si5, chiu7 long2 tioh8 iong7 thiau3 e5 chiah oe7 tang3 loh8 chun5.  Ia7 chun5 m7-si7 tiaN7-tiaN7 theng5 ti7 hia.  Chun5 siu7 tioh8 hai2-eng2 poah-lai5 poah-khi3, io5-lai5 io5-khi3, chin bo5 an-teng7.  Loh8 chun5 ia7 si7 an2-ni, khi2 chun5 ia7 si7 an2-ni.  U7-si5 ti7 li7-to2 ia7 tioh8 thiau3 loh8 chui2-lai7, liau5 kau3 hai2-kiN5.  Ti7 hit si5 bak8-kim e5 chai chui2 e5 chhim chhian2, goan2 si7 chi2-u7 sin3-iong7 in e5 oe7, thiau3 chiu7 thiau3.  Hit e5 kam2-kak su7-sit8 chhin-chhiuN7 beh thiau3 jip8 hai2, thiau3 loh8-khi3 si2 chit8-iuN7.
Ti7 chit khoan2 chong7-thai3 e5 e7-bin7, goa2 e5 pe7-bu2 bo5 ai3 goa2 chhut-khi3 kau3 li7-to2 choe3-kang si7 tong-jian5 e5 su7.  Lan2 beh chaiN2-iuN7 kong2 in ah?  
Chu2 thoe3 goa2 khui-lou7 kau3 Chhit-bi2:
Chong2-si7 chiah e5 su7-cheng5 bo5-lun7 ju5-ho5, boe7 ti3-kau3 chou2-tong3 goa2 thiaN3 Chu2 e5 sim.
Kam2-sia7 Chu2, Chu2 u7 thoe3 goa2 khui-lou7, hou7 goa2 oe7 thang khi3 kau3 ti7 choe3 hng7 e5 li7-to2 ---Chhit-bi2---, ti7 hia ui7 Chu2 choe3 kian3-cheng3. 
Ki-hoe7 chiu7-si7 chhin-chhiuN7 an2-ni kau3 e5.  Tu2-tu2 tui3 Lam5 Bi2-chiu u7 Khou2 Iu2-chai5 Bok8-su tng2-lai5 Tai5-oan5, ia7 u7 lai5 kau3 goan2 PhiN5-ou5 choe7-choe7 jit8 ( A. D. 1967 ).  Khou2 Bok8-su ia7 u7 pai5 Chhit-bi2 jit8-theng5.  Tng goan2 Ma2-keng Kau3-hoe7 u7 teh bou7-chip8 eng3-oan7 e5 si5, goa2 chiu7 koat-i3 sun7 chit e5 ki-hoe7 kau3 ti7 Chhit-bi2.
Goa2 chiong chit e5 su7 ti7 ki5-to2 e5 si5 liat8-jip8 ti7 ki5-to2 e5 hang7-bok8 e5 lai7-bin7, ng3-bang7 Chu2 thoe3 goa2 khui-lou7.  Kam2-sia7 Chu2, goa2 e5 ki5-to2 tit-tioh8 Chu2 kam3-lap8.  Chu2 chiu7 chhe goan2 e5 TiuN2-lo2 Lau5 Gim2-ho2 chi2 ka7 goa2 e5 pe7-bu2 kong2 chin-choe7 e5 ho2 oe7, ko2-jian5, goa2 e5 pe7-bu2 u7 seng5-lok8 beh hou7 goa2 khi3.
Chhit-bi2 si7 li7 goan2 Ma2-keng 4 tiam2 cheng e5 chun5 e5 sou2-chai7.  Gou7 geh8 be2, 6 geh8 chhoe tui3 thiN-khi3 lai5 kong2 si7 chin ho2 e5 si5-ki; bo5 hong, bo5 hou7, boe7 leng2, boe7 joah8 e5 si5-ki5.  Hit jit8 ti7 si5-kan siong7 goan2 boe7 oe7 tang3 hiong2-siu7 kun-chun5 e5 pian7-li7.  (Goan2 PhiN5-ou5 kong2 kun-chun5, m7-si7 teh chi2 thih-kah e5 toa7 chiah chian3-chun5.  Goan2 kong2 kun-chun5 chiu7-si7 iok 100 be2 e5 kun e5 kau-thong chun5 ).  Hit jit8 goan2 tioh8 che7 bin5-kan e5 45 be2 e5 phou2-thong kau-thong-chun5.  Che tui3 goa2 lai5 kong2 si7 thau5 chit8 pai2 beh che7 se3-chiah chun5 e5.
Sio2 sin3 e5 lang5 ah?
Sui-jian5 u7 khah kiaN, khah khoa3-lu7 na7-si7 siuN7 kau3 bok8-su in ia7 si7 beh che7 sio-siang5 hit chiah chun5, ia7 sio-siang5 tioh8 che7 4 tiam2 cheng ku2, goa2 chiu7 chiong chit khoan2 e5 hoan5-lo2 kau-thok Chu2 lah.
SiuN7 kau3 cha2-cheng5 Chu2 Ia5-sou chhut lai5 thoan5 to7-li2 es5i, ia7 an2-ni ti7 Ka-pek-long5 che7 chun5.  Chu2 ia7 u7 gu7-tioh8 toa7 hong-eng2.  Hit si5 Chu2 khi2-lai5 chek-pi7 hong kap hai2 hou7 i piN5-tiaN7.  Ki3-jian5 lan2 bat thak8 tioh8 chit e5 kou3-su7, ia7 sin3 lan2 e5 Chu2 si7 koan2-li2 u2-tiu7 ban7-mih8 e5 Chu2, lan2 kiam2 beh koh chiaN5-choe3 chit8 e5 sio2-sin3 e5 lang5 mah?  Goa2 chiu7 chiong it-chhe3 e5 su7 kau-thok Chu2 an-pai5, theng3-hau7 hit e5 jit8-chi2 lah.
Ko2-jian5 gu7-tioh8 hong hou7 (風雨):
Kau3 ti7 hit jit8 goa2 oe7-ki3-tit chin ho2-thiN.  Goa2 e5 pe7-bu2 chiu7 chiau3 iok-sok hou7 goa2 chhut-hoat.  Goan2 chiu7 chhut-hoat.  Kam2-sia7 Chu2 tit-tioh8 tang5-sin3 e5 hiaN-chi2 e5 pang-bang5, goa2 sou2 khoa3-lu7 e5 “ chiuN7-chun5 " e5 su7 long2 sun7-su7; in khan goa2 e5 chhiu2, chit8 bin7 kio3 goa2 tioh8 hoah8 joa7 toa7 pou7, ka7 goa2 chu3-i3 tioh8 sim2-mih8 si5 thiau3 loh8-khi3.  Tui3 chit8 hong-bin7 lai5 kong2, goa2 e5 chun5-chai7 khak-sit8 si7 “ tiN5-poaN3 ” pat8 lang5 e5 chun5-chai7 .
Chhut-hoat e5 si5 sui-jian5 si7 chin sun7-su7, chong2-si7 kau3 ti7 tou5-tiong hut-jian5 khi2 hong, iah8 loh8 hou7.  Chun5 chit8-e7 io5, tai7-ke chiu7 khai-si2 hin5-chun5.  Chong2-si7 hou7 loh8 lai5 e5 si5, cheng5-heng5 chiu7 bo5 sio-siang5 lah.  Kau3-taN tai7-ke chhu ti7 e7-bin7 teh che7 e5 chhioh8-a2, hian7-chai7 tioh8 theh8 khi2 lai5 am thau5-khak.  Chhioh8-a2 chaiN2-iuN7 oe7 tang3 jia hou7 nih?  Tui3 chhioh8-a2 phang7 siap8 chui2 jip8 khi3 liau2-au7, tai7-ke tioh8 khi3-sak chhioh8-a2 lah, chong2-si7 u7 sim2-mih8 thang am nih?
Ti7 chit khoan2 e5 cheng5-heng5 e5 e7-bin7 hou7 goa2 siuN7 khi2, Lang5 na7 tek-choe7 Siong7-te3, jia2-khi2 Siong7-te3 e5 siu7-khi3 e5 si5, tek-khak beh chhin-chhiuN7 an2-ni bo5 sou2-chai7 thang bih chiah tioh8.  Tng u2-tiu7 e5 toa7 Chu2-chaiN2, lan2 e5 Siong7-te3 hoat-chhut I siu7-khi3 e5 si5, chi7-chui7 oe7 siam2-bih thoat-li7 I e5 siu7-khi3 ah?  Ki3-jian5 si7 an2-ni, lan2 tioh8 ti7 Chu2 Ia5-sou, lan2 e5 Kiu3-chu2 e5 toa7 kiu3-un iau2 ti7 lan2 tiong-kan e5 kin-a2-jit8, lan2 tioh8 pi7-pan7 lan2 e5 sim chiap-siu7 lan2 e5 Chu2, tit I po2-hou7.  Tng sim2-phoaN3 e5 jit8 siu7 I tit-tioh8 chiap-lap8, jip8 ti7 eng2-oan2 e5 kok.
Chu2 e5 seng3-chhiu2 jia-chah8 po2-hou7:  Tu2-tu2 ti7 chit khoan2 gong5-ngiah8, tiu5-tu5, kiaN5 bo5 lou7 e5 si5, Chu2 e5 seng3-chhiu2 jia-chah8 po2-hou7 goa2.  I bo5 pang3-sak goa2 chit khoan2 loan2-jiok8 e5 lang5, Chu2 chhe thiaN3 Chu2 e5 chi2-be7 iong7 i e5 hou7-soaN3 lai5 jia-kham3 goa2.  Sui-jian5 si7 an2-ni, ti7 chun5-teng2 hong teh thau3 e5 si5, hou7-soaN3 pun2-sin si7 chin gui5-hiam2 e5 mih8; tu2 boe7 tiau5 toa7 hong. Au7-lai5 in chiu7 khan goa2 jip8 khi3 chun5-tou2 e5 lai7-bin7, niu7 goa2 u7 ui7 thang bih.
Ti7 chia hou7 goa2 keng-giam7 3 hang7 e5 su7:  Thau5 chit8 hang7:  Chu2 si7 thiaN3-thang3 e5 Chu2.  I ti7 lan2 gu7-tioh8 gui5-hiam2 e5 si5 I tek-khak oe7 chhun I e5 seng3-chhiu2 jia-chah8 po2-hou7 lan2.  Te7 ji7:  I e5 seng3-chhiu2 beh tui3 li2 bo5 khoaN3-kiN3 e5 sou2-chai7, bo5 phah-sng3 e5 tiong-kan pang-chan7 li2.  Te7 3; lan2 iau2-be7 thiaN3 lang5 e5 tai7-seng, Chu2 i2-keng thiaN3 li2.  Sou2-i2 lan2 bo5 sim2-mih8 thang khoa-khau2, na7 beh khoa-khau2, chi2-u7 khoa-khau2 sip8-ji7-ke3 teng2 e5 Chu2 na7-tiaN7.  Phi3-ju7 kong2, goa2 thiaN3 Chhit-bi2 e5 lang5, koan-sim in, ai3 chiong Chu2 hok-im e5 kian3-cheng3 pun hou7 in; sou2-i2 chiah che7 chun5 beh khi3 Chhit-bi2.  Chong2-si7 iau2 be7 kau3 Chhit-bi2 e5 tai7-seng, ti7 chun5 lai7, thiaN3 Chu2e lang5 tai7-seng thiaN3 goa2 lah; in chhun in e5 chhiu2 jia-chah8, po2-hou7 goa2.
Li2 boe7 thiaN3 I, I seng thiaN3 lan2:
Goa2 hit jit8 in-ui7 thiN-khi3 chin ho2, sou2-i2 bo5 toa3 sim2-mih8 khah sio e5 saN; chheng7 poh8-poh8 e5 saN na7-tiaN7.  Na7 m7-si7 in e5 thiaN3-thang3 ti7 goa2 e5 teng2-bin7, goa2 tek-khak tu2 boe7 tiau5 hong kap hou7 e5 chhi3-tham3.  Lan2 long2 chai hai2-hong si7 chin leng2 e5.  Goa2 siong-sin3 in hou7 goa2 jip8 ti7 chun5-tou2 lai7, tek-khak u7 chit8 lang5 thoe3 goa2 chhut khi3 goa7-bin7 hou7 hong chhe, hou7 hou7 ak chiah tioh8.  Sim2-mih8 lang5 thoe3 goa2 hou7 hou7 ak, goa2 m7-chai, goa2 chi2-u7 chai Chu2 e5 thiaN3 kek-tong7 thiaN3 Chu2 e5 lang5 an2-ni choe3 e5.  PhiN5-ou5 kau-thong-chun5 e5 siat-pi7 u7-e5 chin chha, phou2-thong lang5-kheh moa2-moa2, chong2-si7 jia-jit8 e5 pou3-phang5 to i3-su3 i3-su3 chit8 nia2 ne5 ti7 tiong-ng.  Ti3-kau3 hou7 lang5-kheh ti7 jit8 tiong-tau3, jit8 chin iam7 e5 si5, ti7 jit8 tiong-ng phak8 4 tiam2 cheng si7 phou2-thong e5 su7.  Phou2-thong e5 lang5 it-teng7 oe7 liu3-phe5.
TaN Chu2 e5 thiaN3 ki3-jian5 ku3 an2-ni, goa2 eng-kai tioh8 chaiN2-iuN7 po3-tap Chu2 e5 un ah?  Chu2 ki3-jian5 thiaN3 chi3-bi5-se3 e5 goa2 khah iaN5 ti7 phou2-thong-lang5, goa2 eng-kai tioh8 chaiN2-iuN7 po3-tap Chu2 e5 un ah?  Che si7 goa2 it-seng e5 toe5-bak8.
Khou2 Iu2-chai5 Bok8-su lau5 si5-kan hou7 goa2 choe3-kang:
Kau3 ti7 Chhit-bi2 Kau3-hoe7, in u7 hou7 goa2 ki-hoe7, ti7 Khou2 Iu2-chai5 Bok8-su poe5-leng5-hoe7 liau2-au7 hou7 goa2 choe3 kian3-cheng3; Goan2 ia7 u7 koh kau3 ti7 leng7-goa7 chit8 e5 sou2-chai7 choe3 ia2-goa7 e5 pou3-to7, ti7 hia goa2 ia7 u7 choe3 kian3-cheng3.
Chhit-bi2 hit e5 kau3-hoe7 si7 48 ni5 cheng5 Seng3 Sin5 ka-kich7oe-kang e5 sou2-chai7.  Goan2 PhiN5-ou5 e5 sin3-tou5 long2 chai hit e5 ki5-su7; “ I2-ma2-loe7-li7 ” e5 Sin5 chaiN2-iuN7 ti7 hia khai-thok hiah e5 kau3-hoe7.  In chai7-toe7 e5 lang5 ia7 siong5-siong5 the5-khi2 chit e5 su7 lai5 kou2-le7 au7-tai7 chiah e5 sin3-tou5.  Sou2-i2 goa2 khi3 e5 si5 goa2 u7 kam2-kak in thiaN3 Chu2 e5 sim si7 kek8-ki5 hong-seng7 e5.
Kau3 ti7 am3-si5, in hia si7 bo5 tian7-he2.  Eng-kai goa2 si7 pi2 jim7-ho5 lang5 khah hong-pian7, chong2-si7 in tui3 goa2 e5 khoan-sim si7 pi2 goa2 tui3 in e5 sou2 choe3 khah choe7.  Ti3-kau3 goa2 siong5-siong5 teh siuN7; tau3-ti2 si7 beh khi3 thoan5 hok-im hou7 lang5, a2-si7 beh khi3 hou7 lang5 bo5-eng5, khoan2-thai7 goa2 nih?
Ng3-bang7 Chu2 kian-kiong5 goa2, hou7 goa2 e5 thiaN3 oe7 iaN5-ke3 pat8 lang5 tui3 goa2 e5 thiaN3.
I2-siong7 si7 khi3 Chhit-bi2, li7 Ma2-keng choe3 hng7 e5 sou2-chai7, sou2 tit-tioh8 e5 kian3-cheng3.
Khi3 Bong7-oaN choe3-kang:
Goa2 koh teh koan-sim e5 to2-su7 u7 Bong7-oaN to2 ( Bong7-an ).  Hia u7 nng7 keng kau3-hoe7, Hoe-theh8 kap Chiong-kun.  Ti7 hia sui-jian5 u7 sian-siN teh bok8-hoe7, chong2-si7 hit e5 sou2-chai7 si7 tui3 Ma2-keng che7 chun5 nng7 tiam2 cheng e5 sou2-chai7, sou2-i2 ti7 lian5-lok8 siong7, ku-li7 siong7 siong5-siong5 siu7 lang5 boe7 ki3-tit e5 sou2-chai7.
Goa2 chin ai3 kau3 hit e5 sou2-chai7 choe3 kian3-cheng3.  Goa2 chiu7 ti7 ki5-to2 e5 tiong-kan ng3-bang7 Chu2 khui lou7.  Ko2-jian5 u7 ki-hoe7 kau3 lah.  Hia e5 thoan5-to7 sian-siN pun2-sin thiaN tioh8 goa2 chhut-khi3 tak8-ui7 teh kian3-cheng3, ia7 i pun2-sin ia7 u7 thiaN tioh8 goa2 e5 kian3-cheng3, i chiu7 ai3 goa2 kau3 in e5 sou2-chai7 tui3 hia e5 lang5 choe3 kian3-cheng3.  I chiu7 tui3 goa2 e5 lau7-pe7 kau-siap8.  M7-ku2 goa2 e5 lau7-pe7 bo5 beng5-beng5 tah-eng3.  Chhin-chhiuN7 beh, chhin-chhiuN7 m7-kheng2.
Kau3 ti7 hit tong-jit8 goa2 chiu7 kap Tan5 Sian-siN chhut-hoat, bo5 koh chit8 pai2 tit-tioh8 goa2 e5 lau7-pe7 e5 un2-chun2 chiu7 khi3.  Hit jit8 ti7 chun5 lai7 goa2 long2 bo5 gu7-tioh8 sim2-mih8.  Goa2 ki3-jian5 khi3 kau3 Chhit-bi2, che7 4 tiam2 cheng e5 chun5, sim7-chi3 boe7 hin5-chun5; ho5 hong3 nng7 tiam2 cheng e5 Bang7-oaN, goa2 sim long2 bo5 khoa3-lu7.  Hit si5 sou2 che7 e5 si7 20 be2 e5 hi5-chun5, si7 lim5-si5 pai3-thok hou7 goan2 tah e5.  TaN tui3 chit hoe5 e5 keng-giam7 hou7 goa2 koh-khah u7 chu7-sin3; goa2 na7 beh ti7 goan2 PhiN5-ou5 e5 li7-to2 hia, chia, choe3 Chu2 e5 kang e5 si5, na7 tioh8 che7 chun5, goa2 long2 boe7 hin5 chiah tioh8.  Che si7 Chu2 hou7 goa2 e5 un-su3 e5 chit8 hang7.  Goa2 siong-sin3 si7 an2-ni.
Chu2 e5 un-su3 kok lang5 bo5-tang5:
Ti7 chia goa2 siuN7 khi2 i2-cheng5 tui3 Chhit-bi2 beh tng2-lai5 e5 si5 e5 chit8 e5 kou3-su7:  U7 chit8 e5 thiaN3 Chu2 e5 chheng-lian5-lang5 tui3 goa2 kong2, Li2 na7 hin5 e5 si5 chiah chhe7 goa2.  I si7 Chhit-bi2 e5 chai7-te7-lang5, ia7 hit jit8 beh tng2-lai5 e5 si5 hong chin toa7.  Hit jit8 e5 hong si7 ka7 goan2 koaiN ti7 Chhit-bi2 1, 2 jit8 e5 hong.  Goan2 beh tng2 lai5 e5 si5 hong sui-jian5 iau2 chin toa7, m7-ku2 goan2 kok lang5 long2 u7 tou-hap8, tek8-piat8 Khou2 Bok8-su koh-khah si7 u7 tou-hap8; I kap Tai5-oan5 e5 kau3-hoe7 sou2 teng7 e5 jit8-theng5-pio2 si7 chat8-chat8 e5.  Sou2-i2 chiah kiong5-kiong5 siat-hoat khui chun5.  TaN kiat-ko2 chaiN2-iuN7 nih?  Hit e5 chheng-lian5 bo5 ku2 chiu7 hin5-chun5.  Goa2 hoan2-tng2 long2 bo5 sim2-mih8.  Che m7-si7 goa2 e5 pun2-su7.  Goa2 siong-sin3 si7 Chu2 po2-siu2 goa2, hou7 goa2 khah iaN5 chiah e5.  In-ui7 lun7 kau3 goa2 e5 sin-the2, goa2 bo5 pi2 pat8 lang5 khah iong2-kiaN7, koh goa2 e5 kang-chok siong7, goa2 u7 khah sit-bin5; chiau3 eng-kai ti7 chit khoan2 e5 chong7-thai3 e5 e7-bin7 si7 pi2 pat8-lang5 khah oe7 hin5-chun5 chiah tioh8.  Kam2-sia7 Chu2, I hou7 goa2 chit8 pai2 koh chit8 pai2 long2 bo5 gu7-tioh8 boe7 kham-tit e5 su7.
Ti7 hia ia7 u7 thiaN3 Chu2 e5 chheng-lian5:
Chit hoe5 goa2 khi3 e5 sou2-chai7 si7 Hoe-theh8 ( 花宅 ).  Tan5 Sian-siN si7 chu7-chai7 ti7 Hoe-theh8 e5 kau3-hoe7, soa3 kiam Chiong-kun e5 pou3-to7-sou2.  Goa2 khi3 Chiong-kun e5 si5 uh73 chit8 ui7 thiaN3 Chu2 e5 chheng-lian5 aiN7 chiuN7 phiaN5.
Chit e5 chheng-lian5 kho2-sioh ti7 bo5 ku2 i2-cheng5 koaN teng7 ke3-sin.  I hian7-chai7 kap Chu2 tang5 khia7-khi2 chin khoai3-lok8 chiah tioh8.  Chu2 soah i e5 kan-khou2, tui3 hit e5 kou-to2 bo5 lang5 kiaN5 kau3 e5 sou2-chai7 tiau3 tng2 khi3 Pe7 e5 sou2-chai7 lah.  Chit e5 chheng-lian5 chin jiat8-sim, ia7 gau5 thiaN3 Chu2, thiaN3 lang5.  Ti7 chit khoan2 li7-to2, iau2 u7 chit khoan2 sui2 e5 sin3-giong2 e5 chheng-lian5-lang5 chhut, che beng5-beng5 si7 Seng3 Sin5 ka-ki7 teh choe3-kang e5 ian5-kou3.  Na7-si7 Seng3 Sin5 chhin-chu7 choe3-kang, bo5 lun7 ti7 thiN-piN hai2-kak; bo5-lun7 si7 ti7 thoan5-kau3-chia2 khah bo5 beh khi3 e5 sou2-chai7, in thiaN3 Chu2 e5 sim long2 sio-siang5.  Khak-sit8 m7-si7 lang5 teh gau5, m7-si7 lang5 teh thoan5 to7-li2 e5; si7 Chu2 e5 Sin5 pun2-sin teh choe3-kang.  Goan7 Chu2 an-ui3 i e5 ui5-chok8.
Koh hou7 hong koaiN-tiau5--lah:
Tng2-lai5 ti7 Hoe-theh8, ti7 hia an3-sng3 2, 3 jit8 beh kap in seng-oah8, chong2-si7 ” Thian put chiong5 jin5-goan7,” goa2 ti7 hia hou7 hong koaiN 8, 9 jit8.  Che ti7 goan2 PhiN5-ou5 si7 phou2-thong e5 su7, tong5-si5 ia7 si7 goan2 PhiN5-ou5 lang5 beh khi3 li7-to2 e5 si5 eng-kai tioh8 kho2-lu7 chai7-lai7 e5 su7.  Chong2-si7 goa2 chit hoe5 beh lai5 Hoe-theh8 e5 si5, goa2 bo5 chiong chit khoan2 su7 khng3 ti7 ki5-to2 e5 lai7-bin7.  Sou2-i2 kau3 ti7 siu7 hong koaiN ti7 Hoe-theh8 e5 si5; goa2 chit8-bin7 kam2-sia7 Siong7-te3, I ai3 goa2 ti7 chia khah choe7 jit8 thang li2-kai2 in, oe7 thang kap in chhin-bok8, iu5-hi3, saN thit-tho5, iah8-si7 choe3 choe7-choe7 hoe5 ka-teng5 le2-pai3; leng7-goa7 chit8-bin7 goa2 chin khoa3-lu7 chhu3-nih e5 lau7-pe7 lau7-bu2 m7-chai chaiN2-iuN7 teh hoan5-lo2, chaiN2-iuN7 teh siu7-khi3.  Chit 9 jit8 si7 ti7 chin mau5-tun2 e5 sim-cheng5 e5 e7-bin7 keng-ke3.
Goa2 tioh8 chaiN2-iuN7 ki5-to2:
Ia5-sou ai3 lan2 na7 beh te3 I chiu7 tioh8 pang3-sak it-chhe3, m7-thang thiaN3 pe7-bu2, hiaN-ti7, a2-si7 kiaN2-ji5 khah iaN5-ke3 Ia5-sou, si7 goa2 e5 pe7-bu2 thiaN3 goa2 khah iaN5-ke3 thiaN3 Ia5-sou.  Goa2 pun2-sin nih?  Tioh8 chaiN2-iuN7 chhu2-li2 chit e5 bun7-toe5 ah?  Chiong chit khoan2 su7 theh8 chhut-lai5 choe3 bun7-toe5 teh siuN7 pun2-sin i2-keng si7 thiaN3 pe7-bu2 iaN5-ke3...mah?
Goa2 ti7 9 jit8 au7 tng2-khi3 e5 si5 pe7-bu2 chin siu7-khi3 goa2, che si7 bian2 kong2 e5.
Koh khi3 Bang7-oaN:
Kam2-sia7 Chu2, I koh hou7 goa2 chit8 pai2 koh chit8 pai2 khi3 Bang7-oaN e5 sou2-chai7.  Te7 ji7 pai2 si7 Chiong-kun e5 kau3-hoe7 e5 hian3-tng5-sek.  Te7 saN pai2 goa2 u7 kap chit8 ui7 tang5-phoaN7, si7 kap goa2 sio-siang7 bak8-chiu bo5 chu7-iu5 e5 peng5-iu2 saN-kap choe3-hoe2 khi3.  Chit e5 peng5-iu2 si7 choe3-kun7 u7 khah beng5-pek8 to7-li2, i chiah ai3 kap goa2 tang5-kang, ui7 Chu2 choe3 kian3-cheng3.  Goan2 choe3-hoe2 ku2-ku2, goa2 ia7 thoan5 to7-li2 hou7 i ku2-ku2, chong2-si7 ti7 choe3-kun7 chiah khah beng5-pek8 to7-li2.  Kam2-sia7 Chu2.
Seng3 Sin5 choe3-kang e5 kau3-hoe7---Chiong-kun.
Goa2 ti7 Chiong-kun Kau3-hoe7, ti7 le2-pai3-jit8 kang2-to7 e5 si5, u7 chit8 ui7 teh thak8 i-hak8 e5 chheng-lian5 chin kam2-tong7.  Jian5-au7 i the5-gi7 goa2 tioh8 chiong kian3-cheng3 in3 choe3 chit8 pun2 chheh lai5 hou7 pat8-lang5 thak8.  Che tu2-tu2 si7 goa2 i2-keng u7 e5 sim-goan2.  Goa2 ti7 hit-si5 tui3 i e5 oe7 chiu7 koat-i3 beh chhut goa2 e5 kian3-cheng3-chip8, eng7 an2-ni lai5 eng5-iau7 Chu2 e5 mia5; hou7 khah choe7 lang5 oe7 thang siau3-liam7 Chu2 e5 un.  Goa2 pun2-sin si7 chit8 e5 heng5-tong7 bo5 chu7-iu5 e5 lang5, na7 kho3 bun5-ji7, kho3 bun5-chiuN oe7 thang kia3 kau3 choe7-choe7 sou2-chai7 thang lai5 thoe3 goa2 e5 kian3-cheng3, che koh-khah u7 li7-ek chiah tioh8.  I2-au7 goa2 chin chek-kek8 choe3 chit e5 kang lah.  Ka-chai3 Chu2 ia7 ti7 chit hong-bin7 thoe3 goa2 pi7-pan7 hou7 goa2 bo5 khiam3-kheh.  Hit e5 chheng-lian5 u7 tah-eng3 goa2 beh siat-hoat chhut-pan2 es5u.  Ia7 goan2 e5 bok8-su ia7 u7 tah-eng3 goa2, beh thoe3 goa2 sia2 Peh8-oe7-ji7 e5 su7.  Ia7 Tiong-bun5 hong-bin7 ia7 u7 chit8 ui7 lai5 goan2 PhiN5-ou5 choe3 peng e5 Sin5-hak8-seng beh ka7 goa2 pang-bang5.  In-ui7 goa2 phou2-thong long2 si7 eng7 tiam2-ji7 teh sia2, na7 bo5 in pang-bang5 goa2, goa2 chiu7 m7-chai beh chaiN2-iuN7 chhut-pan2 chheh.  Kam2-sia7 Chu2.
Lam5-iuN5 e5 chi2-be7 sou2 koan-sim e5 kau3-hoe7---Hou2-chiN2.
Koh chit8 e5 to2-su7, si7 goan2 Ma2-keng Kau3-hoe7 e5 lang5 chin koan-sim e5, mia5 choe3 Hou2-chiN2 (虎井).  Goa2 ia7 si7 siok8 ti7 Ma2-keng Kau3-hoe7, chu7-jian5 goa2 ia7 siong5-siong5 thiaN-tioh8 hia e5 siau-sit; bo5-lun7 hia e5 kau3-hoe7 e5 siau-siat, a2-si7 ti7 hit toe7-hng Mou5-kui2 choe3 kang e5 su7, goan2 long2 siong5-siong5 thiaN-tioh8.  Hit e5 sou2-chai7 si7 tui3 Ma2-keng che7 chun5 40 hun e5 sou2-chai7, goa2 kui2-na7 pian3 kap goan2 Ma2-keng e5 tiuN2-lo2, Lau5 Gim2-ho2 TiuN2-lo2 khi3 hia.  Lau5 TiuN2-lo2 si7 chit8 e5 chin jiat8-sim e5 tiuN2-lo2, i thiaN3 Chu2, ia7 thiaN3 long2-chong2 e5 kan-khou2 lang5; i na7 thiaN-tioh8 sim2-mih8 lang5 ti7 sim2-mih8 sou2-chai7 u7 sim2-mih8 kan-khou2 e5 su7, i chiu7 ma2-siong7 kiaN5-kau3.  I ia7 siong5-siong5 chio goa2 kap i tau3-tin7 khi3.  Chin chu7-jian5 goa2 ia7 kap i khi3 Hou2-chiN2 kui2-na7 hoe5.  Hou2-chiN2 e5 le2-pai3-tng5 si7 chit8 e5 Lam5-iuN5 e5 Hoa5-kiau5 Khou2 chi2-be7 hong7-hian3 lai5 khi2 e5, chong2-si7 chin-chio2 u7 thoan5-kau3-chia2 chu7-chai7 ti7 hia.
ChaiN2-iuN7 gin2-na2 beh te3 goan2 au7-bin7?
Goa2 khi3 chin-choe7 pian3 e5 Hou2-chiN2 e5 tiong-kan, goa2 oe7 ki3-tit thau5 chit8 hoe5 goa2 u7 kap koh chit8 e5 bak8-chiu bo5 chu7-iu5 e5 Ong5 Tiong-hau Kun choe3-hoe2 khi3.  Bo5 phah-sng3 chit8 khi3 chiu7 hou7 hong koaiN chit8 le2-pai3 ku2.  Hit e5 sou2-chai7 bo5 tian7-he2, bo5 chui2-to7, m7-ku2 tui3 goan2 lai5 kong2 si7 boe7 kam2-kak sim2-mih8; Chu2 hou7 goan2 bo5 tian7-he2 ia7 oe7 thang thak8-chheh, chin li7-pian7.  Ti7 hit chit8 le2-pai3 ku2, goan2 kap hia e5 gin2-na2 thit-tho5, chhiuN3-koa, ia7 kong2 kou3-su7 hou7 in thiaN.  U7 chit8 hang7 su7 thang kam2-sia7 Chu2 e5, chiu7-si7 goa2 long2 m7-bian2 khi3 chio-hou gin2-na2, gin2-na2 chin chu7-jian5 oe7 kun-te3 goa2.  ChaiN2-iuN7 nih?  In-ui7 in khoaN3-tioh8 goan2 bak8-chiu bo5 khoaN3-tioh8 chin hi-ki5, ai3 lai5 khoaN3 goan2, ai3 lai5 te3 goan2.  Goan2 chiu7 li7-iong7 hit e5 ki-hoe7 kap in kau-poe5, kong2 to7-li2 hou7 in thiaN.  Lan2 long2 chai, gin2-na2 in teh chu7-chip8 te3 goan2 chit khoan2 lang5 e5 au7-bin7, pun2 si7 houN3-ki5, chong2-si7 kau3 ti7 choe3-au7 in na7 khoaN3-kiN3 oe7 khi-hu7, oe7 chiau-that--tit, in chiu7 an2-ni khi3 choe3.  Chong2-si7 tui3 goan2 lai5 kong2, goan2 e5 lai7-bin7 u7 Chu2 e5 sin5 kap goan2 saN-kap ti7-teh, sou2-i2 in long2 boe7 lai5 chiau-that goan2.  Hoan2-tng2 oe7 lai5 te3 goan2 thiaN Chu2 e5 to7-li2.  Che chiaN3-chiaN3 m7-si7 goan2 e5 pun2-su7; si7 Chu2 e5 sin5 ti7 goan2 lai7-bin7, chiah u7 an2-ni e5 pan-gi5.  Lan2 thang o-lo2 e5 si7 chi3-koan5 chi3-gi7 e5 Siong7-te3.
Hiam2-hiam2 poah8-loh8 hai2:
Ki3-tit u7 chit8 pai2, ti7 Seng3-tan3-choeh e5 si5 beh khi3 Hou2-chiN2, goa2 kap Tiong-hau3 Kun gu7-tioh8 gui5-hiam2 e5 su7.  Boe7-bian2-tit goa2 e5 pe7-bu2 bo5 ai3 hou7 goa2 chit khoan2 bo5 chu7-iu5 e5 lang5 chhut-khi3; sit8-chai7 ti7 to2-ui7 u7 gui5-hiam2 e5 su7 teh tan2 goan2 long2 m7-chai.
Su7-cheng5 si7 an2-ni.  Ma2-keng Kau3-hoe7 na7 gu7-tioh8 toa7 e5 choeh-ki5, long2 u7 chhut-khi3 pang-chan7 hiuN-e7 e5 kau3-hoe7.  Che chhin-chhiuN7 chiaN5-choe3 Ma2-keng Kau3-hoe7 e5 heng5-su7 chi-it.  Ia7 hiuN-e7 e5 kau3-hoe7 na7 u7 kiat-hun iah8-si7 chong3-sek Ma2-keng Kau3-hoe7 ia7 long2 khi3 pang-bang5 in; kap in tau3 nau7-jiat8, tau3 pang-bang5. In-ui7 Ma2-keng i2-goa7 e5 kau3-hoe7 long2 si7 chin soe3 chin soe3 e5; na7 bo5 Ma2-keng khi3 tau3 nau7-jiat8, kiaN-liau2 se3-siok8 lang5 oe7 khoaN3 bo5 khi2 lan2 e5 kau3-hoe7, kiaN-liau2 Chu2 e5 mia5 siu7 jiok8.
Hit hoe5 e5 Seng3-tan3-choeh, goan2 e5 tiuN2-lo2 in u7 the5-cheng5 chit8 jit8 khi3; goan2 si7 te3-au7 hit tong-jit8 chiah khi3 e5.  Goan2 nng7 lang5 ka-ki7 kiaN5 kau3 beh che7 chun5 e5 sou2-chai7; hit jit8 si7 loh8-hou7 thiN, che7 chun5 e5 lang5 chio2-chio2; goan2 bo5 mng7 pat8-lang5, ka-ki7 chiu7 beh khi3 che7 chun5.  Hut-jian5-kan nng7 lang5 chiu7 poah8-poah8 loh8-khi3 lau5-thui chan3-a2. Ka-chai3, koh chha chit8 sut8-a2 tioh8 loh8-khi3 hai2-nih.  Na7-si7 nng7 lang5 long2 poah8-loh8-khi3, hit-si5 e5 cheng5-heng5 m7-si7 an2-ni.  Che si7 Chu2 teh po2-hou7 goan2, ai3 goan2 ui7-tioh8 I choe3 kang e5 si5 bo5 gu7-tioh8 sim2-mih8 gui5-hiam2 e5 su7, bian2-tit I e5 mia5 siu7 jiok8.  Thoan5 hok-im e5 si5, Mou5-kui2 ia7 beh chou2-tong3, ia7 beh ham7-hai7 thiaN3 I e5 lang5, che lan2 long2 chai-iaN2.  Chi2-u7 lan2 tioh8 kho3 Chu2 e5 mia5 iaN5-ke3 chiah e5 it-chhe3, thang eng5-iau7 kui hou7 Chu2.
(Thoan5 to7-li2 e5 si5 gu7-tioh8 gui5-hiam2 kap siu7 pek-hai7 si7 nng7 hang7 su7.  Lan2 tioh8 chin7-liong7 pi7-bian2, u7-hong5 thau5-cheng5 e5 su7 ).
Tek-chiong2 phe5-hu-piN7 kho2-lin5 e5 lang5:
Kiat-poe3 chit e5 sou2-chai7 si7 ti7 goan2 PhiN5-ou5 choe3 siu7 Chu2 thiaN3 e5 to2-su7.  Hia u7 I-liau5-thoan5, tit-tioh8 Hok-li7-hoe7 e5 pang-chan7, keng-siong5 tui3 Peh8-soa-to2 u7 i-seng teh khi3 in hia.  Ia7 sun7 ki-hoe7 Peh8-soa e5 thoan5-kau3-chia2 khi3 thoan5 to7-li2 hou7 in thiaN.  In u7 Tek8-chiong2 phe5-hu-piN7 e5 i-seng teh khoaN3-kou3 in, teh koan-sim in.  Chu2 e5 thiaN3 m7-si7 kan-ta an2-ni; Hok-li7-hoe7 ut7? hit sou2-chai7 kian3-siat ma2-thau5, ia7 khi2 chit8 keng chu7-hoe7-sou2 hou7 in, hou7 in thang ti7 hia chiap-siu7 i-liau5, koh tit-tioh8 hok-im.  Hok-li7-hoe7 koh u7 chhiaN2 chit8 ui7 po2-bo2, ui7-tioh8 hit e5 toe7-hng e5 gin2-na2 siat thok-ji5-sou2.  Tui3 an2-ni hia e5 to2-bin5 ia7 chin ai3 chiu7-kun7 Chu2, ai3 thiaN Chu2 e5 hok-im.  Lan2 e5 soan-to7-hoe7 chiu7 phai3 chit8 ui7 choan-jim7 e5 thoan5-kau3-chia2 ti7 hit e5 sou2-chai7.  Che si7 choe3-kun7e su7.
TaN chhin-chhiuN7 hit khoan2 sou2-chai7 goa2 chin ai3 khi3, ai3 ti7 hia kong2-khi2 Chu2 e5 thiaN3.  Kho2-sioh, ki-hoe7 sui-jian5 u7 kau3, hou7 goan2 oe7 tang3 khi3 kau3 hit e5 sou2-chai7, chong2-si7 hit jit8 si7 hit keng chu7-hoe7-sou2 e5 hian3-tng5-sek, sou2-i2 bo5 si5-kan thang hou7 goa2 choe3 kian3-cheng3.  Chit es5u chhim-chhim iau2 ti7 goa2 e5 sim-lai7, goa2 ti7 ki5-to2 e5 tiong-kan ai3 Chu2 thoe3 goa2 siat-hoat, hou7 goa2 u7 pat8 e5 ki-hoe7 thang choan5-kang ti7 hia choe3 kian3-cheng3.  Ng3-bang7 Chu2 khui-lou7, hou7 goa2 oe7 thang kap hia e5 lang5 o-lo2 Chu2 e5 thiaN3-thang3.
Kau-thong sui-jian5 put-pian7, Chu2 ka-ki7 choe3-kang:
Kiat-poe3 si7 tioh8 tui3 Ma2-keng che7 chhia 40 hun, kau3 Chhiah-kham3 koh che7 chun5 45---50 hun chiah oe7 kau3 ui7.  Kau-thong bo5 li7-pian7 e5 goan5-in si7 chai7 ti7 beh khi3 Kiat-poe3 e5 chun5-pang bo5 tiaN7-tioh8.  Chiu7-si7 bo5 teng7-ki5 e5 kau-thong chun5 e5 koan-he7.  Na7 m7-si7 tiau-kang chhiaN3 chun5, chiu7 tioh8 tiau-kang thok choe7-choe7 lang5 lian5-lok8, chiah oe7 tat8-tioh8 bok8-tek.  Tong-jian5 na7 toa3 ti7 Chhiah-kham3 e5 lang5 si7 sui5-si5 chai sim2-mih8 chun5 beh khi3, chong2-si7 na7 ti7 Ma2-keng, bun7-toe5 chiu7 bo5 sio-siang7 lah.
Koh chit8 hang7 goan2 PhiN5-ou5 e5 put-pian7 e5 sou2-chai7, chiu7-si7 li2 na7 khoaN3 “ ho2-thiN ” li2 beh khi3 li7-to2, li7-to2 e5 lang5 ia7 khoaN3 si7 “ ho2-thiN ”, in beh khi3 liah8 hi5 chhut hai2.  Che chin eng2-hiong2 chu7-hoe7.   
Chi2-u7 thang kam2-sia7 Chu2 e5 chiu7-si7 ti7 chit khoan2 li7-to2 Chu2 e5 thiaN3 na2 toa7 ti7 in e5 tiong-kan.  Che si7 hou7 lan2 thang tit-tioh8 an-ui3 e5.
Ju2 kun7 tou-chhi, ju2 kou3 se3-kan:
Goa2 u7 koh khi3 chit8 e5 to2-su7, Sai-su7 to2.  I tui3 Ma2-keng che7 3, 40 hun e5 chun5 e5 sou2-chai7.  Sai-su7 to2 si7 chit8 e5 chin toa7 e5 to2-su7, i kap Peh8-soa to2 kap Ma2-keng pun2-to2 saN chiap-kun7.  Jin5-khau2 ia7 chin-choe7, chhut-sin e5 jin5-but8 ia7 boe7 chio2; choe7-choe7 long2 lai5 ti7 Ma2-keng teh choe3 su7-giap8.  Chong2-si7 hia e5 kau3-hoe7 chin soe3 keng.  In hia e5 lang5 lai5-lai5 khi3-khi3 ti7 Ma2-keng chin bo5-eng5, chin gau5 choe3 seng-li2, gau5 kou3 se3-kan e5 su7 lah.
Goa2 u7 khi3 nng7 pian3.  Ki5-tiong chit8 pian3 pai3-thok chit8 e5 lai5 PhiN5-ou5 choe3 peng e5 Sin5-hak8-seng chhoa7 goa2 khi3.  Goa2 hit jit8 e5 toe5-bak8 si7 “ Siong7-te3 thiaN3 se3-kan lang5 " ( Iok-han7 3 : 16 ).  Kong2, Chu2 chaiN2-iuN7 thiaN3 lan2, lan2 ia7 an2-ni tioh8 thiaN3 I, tioh8 po3-tap Chu2 e5 un-tian2.
Hit jit8 kap Un-tian2 Kun beh tng2-lai5 e5 si5, in-ui7 si5-kan siuN ke3-thau5, ti3-kau3 boe7 hu3 kau-thong-chhia; si7 in-ui7 in chin ho2-i3 lau5 goan2 ti7 hia chiah8 tiong-tau3, ia7 tihia7 kong2 choe7-choe7 Sai-su7 e5 su7, kap tam5-lun7 kau3-hoe7 es5u.
Sai-su7 e5 kau-thong:
Sai-su7 to2 e5 kau-thong-chhia si7 chin chio2.  U7 nng7 tai5 ku7-ku7 e5 chhia, i2-goa7 u7 2, 3 tai5 saN-lian2-a2 chhia; na7 che7 bo5 tioh8 chiu7 tioh8 eng7 kiaN5-lou7 e5 lah.  SiuN7 khi2 goan2 Ma2-keng 2, 3 ni5 cheng5 hian3-tng5-sek e5 si5, u7 Tai5-pak lai5 e5 lang5-kheh khi3 che7 tioh8 goan2 Sai-su7 e5 chhia kiaN chit8 tio5; in-ui7 in Tai5-pak e5 chhia, thiaN kong2 si7 toa7 koh sin koh chheng-khi3-siuN3; in e5 lou7, thiaN kong2 khoah koh piN5, in teh che7 chhia si7 lang5 teh che7, goan2 si7 “heng5-li2” teh che7 chhia, lang5 si7 “kah” heng5-li2 lai5 teh che7 chhia e5.  Goan2 tong-jian5 koan3-si3 koan3-si3 lah.
TaN goa2 hit-si5 kap Un-tian2 Kun chiu7 poaN3 kiaN5 poaN3 chau2 khi3 tou7-chun5-tiuN5 lah.  U7 3, 40 hun e5 lou7-cham7.
ChhiN-mi5-lang5 teh chau2:
ChhiaN2 lin2 siong2-siong7 khoaN3-mai7 leh, chit8 e5 bak8-kng--e5 chhoa7 chit8 e5 chhiN-mi5--e5 toa7-pou7 soe3-pou7 e5 kong-keng2.  Ka-chai3 hiuN-e7 e5 lou7 bo5 lang5 teh kiaN5, ia7 bo5 chhia teh ke3.  Kau3 ti7 li7-khui chun5 iau2 chin hng7 e5 si5, chun5 i2-keng pang3 soh khui-chun5 lah.  Goa2 tong-jian5 bo5 khoaN3-kiN3 hng7-hng7 e5 chun5 teh pang3 soh, chi2-u7 sin3-kho3“goa2 e5 chhiu2 sou2 khan” e5 lang5 e5 oe7-gu2, goa2 chiu7 piaN3-mia7 kap i chau2.  Che chiu7-si7 kun-ku3 Hi-pek-lai5 Jin5-su 11:1 chat sou2 kong2:  Sin3 chiu7-si7 sou2 ng3-bang7 e5 su7-sit8, kap boe7 khoaN3-kiN3 e5 su7 e5 pin5-chun2.
  Kam2-sia7 Chu2, Chu2 e5 thiaN3 kam2-tong7 sai2 chun5 e5 lang5, hou7 in tan2 goan2 ku2-ku2 chiah khui chun5; pun2-lai5 cheh7u, si7 bo5 che7 bo5 hu3 e5 lang5 ka-ki7 e5 bun7-toe5, ka-ki7 e5 su7.  Chong2-si7 kam2-sia7 Chu2, hou7 goan2 PhiN5-ou5 e5 sou2-chai7, iau2 po2-chhi5 chit khoan2 sui2 e5 koan-he7, ti7 lang5 kap lang5e tiong-kan.  Lin2 ti7 Tai5-oan5 ai-kiu5 he2-chhia ka7 li2 tan2, he2-chhia ia7 goan5-goan5 boe7 theng5.  Goan2 sai2 chun5 e5 lang5 i tui3 hng7-hng7 e5 sou2-chai7 chiu7 toa7 siaN teh kio3 goan2, teh iat8 goan2.  Che7 chiu7-si7 “ThiaN3 iaN5-ke3 lut8-hoat” lah.
Chau2 it-teng2:
Goa2 chau2 kau3-te3, kha long2 khia7 boe7-tiau5, tit8-tit8 beh un lok8-khi3, chong2-si7 Chu2 ti7 goan2 chau2 chin kin2 e5 si5 long2 bo5 hou7 goa2 tu2-tioh8 boe7 kham-tit e5 su7.  Chit hoe5 si7 goa2 it-seng-gai5 chau2 siang7-kin2 e5 chit8 hoe5.  ( ThiaN kong2, 100 bi2 20 bio2, phah-phoa3 chhiN-mi5-lang5 e5 se3-kai3 ki3-liok8 ).  Che si7 chhio3-tam5.  Chong2-si7 chau2 chin kin2 si7 bo5 m7-tioh8.
I2-goa7 goa2 iau2 u7 khi3 choe7-choe7 sou2-chai7, long2 si7 ti7 Ma2-keng pun2-to2 kap Peh8-soa to2 e5 kau3-hoe7.  Kam2-sia7 Chu2, goan2 PhiN5-ou5 e5 thoan5-kau3-chia2 bo5 hiam5 goan2 e5 pi-bi5, iong5-un2 goa2 ti7 in e5 sou2-chai7 choe3 kian3-cheng3, che si7 Chu2 thoe3 goa2 khui-lou7, hou7 goa2 u7 khah choe7 e5 ki-hoe7 e5.
IV . SIONG7-TE3 E5 THIAN3 .
Pe7-bu2 e5 thiaN3-thang3 kong2 si7 se3-kai3 choe3 ui2-tai7 e5 thiaN3, pe7-bu2 e5 kong-lo5 ia7 si7 choe3 ui2-tai7.  Tng lau7-bu2 beh siN lan2 chhut-si3 e5 si5, sou2 siu7 e5 kan-khou2 chin toa7, kau3 siN lan2 chhut-lai5 liau2-au7, pe7-bu2 iau2 koh eng7 chin-choe7 sim-sin5 poe5-iuN2 lan2.  Tng lan2 hoaN-hi2 e5 si5 pe7-bu2 ia7 kap lan2 hoaN-hi2; tng lan2 kan-khou2, phoa3-piN7, lau5 bak8-sai2 e5 si5, pe7-bu2 ia7 te3 lan2 pi-siong lau5 bak8-sai2.
Pe7-bu2 e5 thiaN3:
Goa2 ki3-tit goa2 soe3-han3 e5 si5, si7 choe3 phaiN2 iuN2-chhi7 e5; choe7-choe7 piN7-thiaN3, choe7-choe7 kan-khou2, pe7-bu2 long2 siong5-siong5 ui7-tioh8 goa2 koan-sim.  Kau3 goa2 toa7-han3 tit-tioh8 to7-li2 liau2-au7, long2 siong5-siong5 siuN7 m7-chai7 beh ju5-ho5 po3-tap pe7-bu2 e5 un-hui7; goa2 long2 siong5-siong5 siuN7 beh po3-tap, tan7-si7 long2 boe7-oe7.  Chi2-u7 chin7 Chu2 sou2 hou7 goa2 e5 lek8-liong7 lai5 choe3.  Goa2 chi2-u7 ng3-bang7 Chu2 chiok-hok goa2 e5 pe7-bu2.
Hian7-chai7 se3-kai3 siong7 iau2 u7 choe7-choe7 lang5, in m7-na7 boe7-oe7 siuN7 beh po3-tap pe7-bu2 e5 un-hui7; hoan2-tng2 kong2 pe7-bu2 bo5 thiaN3 in; sim7-chi3 iau2 u7 lang5 siong5-siong5 choe3 pe7-bu2 sou2 bo5 hoaN-hi2 e5 su7 lai5 poe7-gek8 pe7-bu2; sim7-chi3 iau2 u7 lang5 siong5-siong5 phah-me7 pe7-bu2, khou2-chhou2 pe7-bu2, boe7-oe7 hau3-keng3 pe7-bu2.  Chiah e5 choe7 si7 keng3-ka toa7 e5.  U7 chit8 koa2 lang5 jim7-ui5 kong2, hau3-keng3 pe7-bu2 si7 eng7 mih8-kiaN7 hou7 pe7-bu2 chiah8, ki5-sit8 iu2-hau3 pe7-bu2 m7-si7 chi2-u7 eng7 mih8-kiaN7 hou7 i chiah8 si7 iu2-hau3; na7 chi2-u7 eng7 mih8-kiaN7 hou7 i chiah8, ia7 bo5 thiaN-than3 i e5 ka3-si7 ia7 m7-si7 sng3 choe3 iu2-hau3.  Iu2-hau3 sui-jian5 eng7 mih8-kiaN7 hou7 pe7-bu2 chiah8, iau2 tioh8 ti7 choe3 su7, ti7 heng5-ui5 kap chiong2-chiong2 hong-bin7 hou7 i hoaN-hi2; ia7 chhian-ban7 m7-thang phah-me7 pe7-bu2, m7-thang khou2-chhou2 pe7-bu2, ia7 m7-thang ti7 chiong2-chiong2 hong-bin7 hou7 i iu-bun7; tioh8 chin7 li2 e5 lek8-liong7 hou7 pe7-bu2 hoaN-hi2 kap boan2-chiok.  Tng lan2 hian7-chai7 iau2 u7 ki-hoe7 e5 si5, na7 bo5 chin7-lat8 hau3-keng3 pe7-bu2, po3-tap i e5 un-hui7, kiaN-liau2 i2-au7 lan2 put-hau3 pe7-bu2 e5 choe7 ti7 sim2-phoaN3 kau3 e5 si5 tam-tng boe7 khi2.  Tng lan2 ai3 se3-kan e5 mih8-kiaN7, oe7 thang eng7 chiN5 khi3 boe2, tng pe7-bu2 iau2 iong2-chong3 e5 si5, lan2 na7 bo5 chin7-lat8 iu2-hau3 i, kiaN-liau2 pe7-bu2 si2 liau2 lan2 chiah siuN7 beh iu2-hau3 i2-keng bo5 ki-hoe7 lah; sim7-chi3 eng7 chiN5 ia7 boe7 thang khi3 boe2 chit8 e5 chhin-siN lan2 e5 pe7-bu2.  Seng3-keng kong2, “Tioh8 hau3-keng3 li2 e5 lau7-pe7, li2 e5 lau7-bu2, houl7i e5 jit8-chi2 ti7 Ia5-ho5-hoa li2 e5 Siong7-te3 sou2 siuN2-su3 li2 e5 toe7 tit-tioh8 ku2-tng5” ( Chhut Ai-kip8-ki3 20 : 12 ).
Siong7-te3 e5 thiaN3 koh khah toa7:
Sui-jian5 pe7-bu2 e5 thiaN3 ui2-tai7, tan7-si7 iau2 u7 chit8 ui7 thiaN3 pi2 pe7-bu2 khah toa7 e5, chiu7-si7 chin Sin5 Siong7-te3.  I e5 thiaN3 iaN5-ke3 pe7-bu2 e5 thiaN3 chin-choe7.  Pe7-bu2 sui-jian5 si7 thiaN3 lan2, tan7-si7 in e5 thiaN3 u7 si5 iau2 si7 bo5 kong-piN5 e5; u7 e5 pe7-bu2 thiaN3 toa7-kiaN2, u7 e5 khah thiaN3 soe3-kiaN2; chan5-hoe3 e5, u7 e5 pe7-bu2 chiu7 khah khoaN3-khin i.
Na7-si7 Siong7-te3 e5 thiaN3 m7-si7 chhin-chhiuN7 an2-ni.  Siong7-te3 e5 thiaN3 si7 oan5-choan5 kong-gi7 e5 thiaN3; bo5-lun7 si7 ho2-giah8 a2-si7 song3-hiong, u7 te7-ui7 a2-si7 bo5 te7-ui7, bak8-chiu bo5 khoaN3-kiN3 e5 lang5, phoa3-piN7 e5, chan5-hoe3 e5, toa7-lang5, gin2-na2, lam5-hu7 lo2-iu3, Siong7-te3 ia7 piN5-piN5 long2 si7 thiaN3 in.  Hiah e5 u7 sin3 Chu2, bo5 sin3 Chu2 e5 lang5, kiaN5-ho2, kiaN5 phaiN2 e5, Siong7-te3 iu5-goan5 thiaN3 in; mui2-jit8 ia7 si7 hou7 in bi2-niu5, chhai3-se, kap jit8-kng, khong-khi3, oah8-mia7.  Siong7-te3 e5 thiaN3 u7 sim2-mih8 piau2-hian7 kap hian2-beng5?  1.  Ng3-bang7 bo5 khoaN3 lan2 e5 choe7.  Tng lan2 e5 choe7 chin tang7 eng-kai tioh8 si2 e5 si5, Siong7-te3 bo5 chhin-chhiuN7 koaN-hu2, chai-iaN2 lan2 u7 sim2-mih8 chho3-gou7 chiu7 lip8-khek ka7 lanp2an-choe7.  Lan2 sui-jian5 hoan7-choe7, Siong7-te3 iau2 lau5 hoe2-kai2 e5 ki-hoe7 hou7 lan2; I ng3-bang7 lan2 u7 hoe2-kai2 e5 ki-hoe7; na7 bo5 hoe2-kai2, lan2 si2-au7 I chiah sim2-phoaN3 lan2.  Che chiu7-si7 thau5 chit8 hang7 Siong7-te3 thiaN3 e5 piau2-hian7.  Te7 2 hang7 thiaN3 e5 piau2-hian7, chiu7-si7 lan2 e5 choe7 chin tang7 eng-kai tioh8 si2 e5 si5, Siong7-te3 iu5-goan5 bo5 pang3-sak lan2, kam-goan7 chiong I e5 tok8-siN KiaN2 siuN2-su3 lan2, ui7-tioh8 lan2 tam-tng choe7, siu7 teng3 si2 ti7 sip8-ji7-ke3 teng2, siu7 it-chhe3 e5 kan-khou2.  Seng3-keng kong2,
In-ui7 Siong7-te3 chiong tok8-siN e5 KiaN2 siuN2-su3 se3-kan, hou7 kiN3-na7 sin3 I e5 lang5 boe7 tim5-lun5, oe7 tit-tioh8 eng2-oah8.  I thiaN3 se3-kan kau3 an2-ni ( Iok-han7 3 : 16 ).
Ia5-sou e5 thiaN3:
Siong7-te3 chhe Ia5-sou lai5 se3-kan si7 m7-si7 beh kap lan2 keng3-cheng I e5 te7-ui7, a2-si7 keng3-cheng ti7 su7-giap8 nih?  A2-si7 hiong2-siu7 se3-kan e5 khoai3-lok8 nih?  Tng Ia5-sou kang3-seng e5 si5 Hi-lut8 ong5 kong2, I si7 beh kap i cheng-chhu2 ong5-ui7 beh choe3 ong5, sou2-i2 Hi-lut8 ong5 eng7 chin-choe7 e5 ke3-bou5 beh hai7 Ia5-sou.  Ia5-sou m7-si7 beh kap lan2 cheng-chhu2 te7-ui7, iah8 m7-si7 beh hiong2-siu7 se3-kan e5 khoai3-lok8, I iah8 m7-si7 beh choe3 se3-kan e5 ong5; I e5 kang3-seng te7 it si7 sun7-than3 Siong7-te3 e5 beng7-leng7; te7 ji7 si7 ui7-tioh8 jin5-lui7 e5 choe7, I ui7-tioh8 choe7-jin5 e5 choe7 siu7 khou2 chin-choe7, chin-choe7 lang5 boe7-oe7 kam2-sia7, ia7 m7-sin3 I si7 Siong7-te3 e5 tok8-siN KiaN2, sim7-chi3 iau2 u7 chin-choe7 lang5 kong-kek Ia5-sou, ham7-hai7 I, le2-me7 I, siong5-siong5 beh eng7 chioh8-thau5 tim3 I.
I kang3-seng lai5 kau3 se3-kan m7-na7 bo5 tit-tioh8 khoai3-lok8, ji5-chhiaN2 ia7 bo5 tit-tioh8 sim2-mih8 hiong2-siu7, lian5 khoa3 thau5-khak e5 sou2-chai7 ia7 bo5; hoan2-tng2 siu7 pek-hai7 choe7-choe7.  Sui-jian5 chio2-chio2 lang5 oe7 ui7-tioh8 in e5 peng5-iu2 hi-seng ka-ki7, chong2-si7 ui7-tioh8 gi7 lai5 song3-sit siN3-mia7 e5 chi2-u7 Ia5-sou chit8 e5.  I kam-goan7 ui7-tioh8 se3-kan lang5 e5 choe7 hi-seng siN3-mia7 ia7 bo5 oan3-than3, che chiu7-si7 i thiaN3-lang5 e5 piau2-hian7.  Ia5-sou si7 Siong7-te3 e5 KiaN2; I siu7 teng3 sit2? sip8-ji7-ke3 teng2, na7 m7-si7 kam-sim kheng2 ui7 lang5 hi-seng, I goan5-pun2 chiu7 u7 leng5-lek8 thoat-li7.  Tan7-si7 I bo5 an2-ni choe3, I kam-goan7 ui7-tioh8 choe7-jin5 e5 choe7, m7-kiaN si2; choe3-au7 ti7 sip8-ji7-ke3 teng2 siu7 kau3 choe7-choe7 tiam2-cheng e5 thong3-khou2, jian5-au7 tng7-khui3 si2.  I lau5-chhut po2-huih, soe2-chheng choe7-jin5 e5 choe7, kiN3-na7 sin3 I e5 lang5 long2 u7 hun7 I e5 kiu3-siok8.
U7 chit8 e5 kou3-su7:
U7 chit8 e5 gin2-na2 kap he2-chhia e5 su-ki chin siong5-sek8.  I mui2-jit8 beh khi3 hak8-hau7 thak8-chheh e5 si5 long2 tioh8 keng-ke3 he2-chhia-lou7.  Tng i na7 beh keng-ke3 he2-chhia-lou7 e5 si5, na7 u7 khoaN3-kiN3 he2-chhia ti7 hng7-hng7 teh lai5, i chiu7 kap he2-chhia e5 su-ki phah chio-hou.
U7 chit8 jit8, chit e5 gin2-na2 kiaN5 kau3 he2-chhia-lou7 e5 si5, hut-jian5 khoaN3-kiN3 he2-chhia lou7 e5 kio5, keng-ke3 hong chhe, hou7 ak, ni5 ku2 geh8 chhim, i2-keng beh tng7-khi3 lah.  I ia7 khoaN3-kiN3 hng7-hng7 u7 chit8 tai5 he2-chhia teh lai5 lah.  Sou2-i2 i e5 sim chin tioh8-kip, kiaN-liau2 he2-chhia lai5 chiu7 poah8-loh8 kio5-e7.  I chiu7 koaN2-kin2 chiong ka-ki7 e5 saN thiah8 chit8 te3 pou3 pak8 si7 tek-a2 kiah8 koan5.  Su7-put-ti7 su-ki bo5 khoaN3-kiN3 e5 khoan2-sit, he2-chhia i2-keng khui kau3 gui5-hiam2 e5 sou2-chai7 lah.  Chit8 e5 gin2-na2 khoaN3-kiN3 chit khoan2 e5 cheng5-heng5 chin gong5-ngiah8, m7-chai beh chaiN2-iuN7 kai2-koat.  Hit e5 gin2-na2 chi2-u7 sim chin chhiat, ai3 kiu3 i sou2 thiaN3 e5 su-ki, kap he2-chhia lai7 e5 lang5-kheh; i chiu7 ke3-siok8 koh kiaN5 khah kun7 lai5 iat8 i e5 pou3.  Kho2-lin5, hit e5 gin2-na2 chiu7 ui7 liau2 an2-ni hou7 he2-chhia kheh-si2 lah.
He2-chhia lai7 u7 lang5 u7 khoaN3-kiN3 an2-ni, chiu7 thong-ti su-ki theng5 he2-chhia.  Tng he2-chhia theng5 khi2-lai5 e5 si5, he2-chhia i2-keng kun7-oa2 ti7 choe3-au7 e5 chit8 pou7 e5 sou2-chai7 lah.  Choe7-choe7 lang5-kheh loh8-chhia chai gin2-na2 si2-khi3 e5 goan5-in, si7 beh kiu3 in long2-chong2 e5 lang5, chiu7 choe7-choe7 lang5 siu7 kam2-tong7 lah.
Chhia-lai7 na7 u7 900 lang5, an2-ni chiu7-si7 kong2 hit e5 gin2-na2 kiu3 900 lang5 lah.  I e5 hi-seng hou7 900 lang5 chiam7-si5 koh oah8 kui2-na7 ni5 ti7 se3-kan, chong2-si7 chit e5 gin2-na2 ia7 boe7 oe7 kiu3 hiah e5 900 lang5 e5 leng5-hun5 bian2 loh8 te7-gek8.
Ia5-sou e5 hi-seng:
Chu2 Ia5-sou e5 kiu3-siok8 m7-si7 chhin-chhiuN7 hit e5 gin2-na2 na7-tiaN7, I e5 hi-seng ia7 m7-si7 chi2-u7 beh kiu3 PhiN5-ou5 e5 lang5 na7-tiaN7, ia7 m7-si7 beh kiu3 Han3-bin5-chok8 na7-tiaN7.  I e5 hi-seng si7 ui7-tioh8 choan5 se3-kai3 e5 lang5, mui2 si5-tai7 e5 lang5.  I e5 kiu3-siok8 m7-si7 beh hou7 lang5 iong2-kiaN7, toa7 than3-chiN5, a2-si7 beh hou7 lang5 ho2 sin-mia7 na7-tiaN7; I e5 hi-seng si7 beh hou7 kiN3-na7 sin3 I e5 lang5 e5 leng5-hun5 boe7 tim5-lun5, oe7 tit-tioh8 eng2-oah8.
Sou2-i2 lan2 sin3 Chu2 e5 lang5, choe3-toa7 choe3-au7 e5 ng3-bang7 m7-si7 ti7 chit se3-kan; in-ui7 chit se3-kan e5 ng3-bang7 long2 si7 chiam7-si5 e5, chiong-lai5 ia7 si7 kui ti7 khang-khang.  Choe3-toa7 e5 ng3-bang7 eng-kai khng3 ti7 chiong-lai5 Thian-kok e5 hok-khi3; ti7 hia bo5 iu-bun7, bo5 hoan5-lo2, bo5 lau5 bak8-sai2, bo5 piN7-thiaN3; ti7 hia chiah u7 eng2-oan2 e5 peng5-an kap khoai3-lok8.
Chin kho2-sioh, hian7-chai7 u7 chin choe7 lang5 in goan5-pun2 chiu7 chai-iaN2 u7 chin Sin5 Siong7-te3, tan7-si7 in-ui7 in m7-sin3 Siong7-te3.  Chai koh m7-sin3, chit e5 choe7 chin-chiaN3 si7 tang7 ah!  Tong-jian5 ia2 u7 choe7-choe7 bo5 beh sin3 si2-au7 leng5-hun5 e5 sim2-phoaN3.
In chai u7 chit8 tiau5 leng5-hun5, chong2-si7 m7-chai beh chaiN2-iuN7 choe3; chaiN2-iuN7 siat-hoat in e5 leng5-hun5 e5 kui-siok.  Koh m7 chiap-siu7 sin3 e5 lang5 e5 oe7-gu2.  Kho2-lin5 bo5 kho2-lin5!
Seng3-keng u7 ki3-chai3, Ia5-sou koh-oah8 hou7 To-ma2 khoaN3-kiN3 e5 si5 ka7 To-ma2 kong2:
Li2 in-ui7 khoaN3-kiN3 goa2 chiah sin3, hiah e5 bo5 khoaN3-kiN3 lai5 sin3 e5 lang5 u7 hok-khi3 ( Iok-han7 20 : 26 ).
ChhiaN2 lan2 lai5 gim5-si 490 siu2:
1 .Te3 Chu2 e5 lang5 u7 heng7-hok,        
Na2 chun2 iu5-siuN2 chin khoai3-lok8;        
Tak8 si5-khek o-lo2 gim5-si,        
Moa2 sim peng5-an chin tek-i3.
( Ho5 )  
Oe7 tit khoai3-lok8, te3 Chu2 e5 lang5 khoai3-lok8,        
Chu2 e5 khoai3-lok8 bo5 thang pi2,        
Sim-toe7 tio5-thiau3 toa7 hoaN-hi2,   
KhiN5-tiau5 Chu2 m7-thang pang3-li7, chiu7 tit khoai3-lok8,        
Eng2-oan2 thang tit Chu2 khoai3-lok8.    
2 .Te3 Chu2 e5 lang5 u7 heng7-hok,       
Khah-iaN5 khou2-thang3 tit khoai3-lok8;       
Tit Chu2 hok-im jip8 goa2 sim,       
Chhui3 boe7 kim3-tit khui siaN gim5.
3. Te3 Chu2 e5 lang5 u7 heng7-hok,       
Sui-jian5 kiaN5 ou-am3 soaN-kok;       
Na7 te3 Ia5-sou e5 kha-pou7,       
Oe7 tit Chu2 ka7 lan2 chhoa7 lou7.    A-men.


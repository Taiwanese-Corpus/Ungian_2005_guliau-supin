
Sun Tai7-pit8  (David Swan)
Ho5 Na2-tan3-giap8 (Nathaniel Hawthorne)  
Tan5 Chheng-tiong ek8   
E7-bin7 sou2 ek8 chit phiN toan2-bun5 chiu7-si7 Bi2-kok e5 bun5-ho5 Ho5 Na2-tan3-giap8 (Nathaniel Hawthorne 1804-0864) sou2 sia2--e5.  I chiu7-si7 se3-kai3 sou2 seng5-jin7 san3-bun5 tai7-ka e5 chit8 e5.  I sou2 sia2 e5 bun5 si7 put-chi2 choe7, chit-phiN“Sun Tai7-pit8” chiu7-si7 ti7 i sou2 sia2-“Twice-told-tales” (Kong2 nng7 pian3 e5 kou3-su7)  tiong e5 chit8 phiN.  Chiu7-si7 sia2 ti7 chit e5 Iu2-ui5 choan2-pian3 (有為轉變) kau3-kek8 hui-siong5 e5 se3-kan, teh-beh lai5 hong2-mng7 e5 heng7-hok, a2-si7 pho3-biat8 it-seng e5 chai-e7, na7 m7-si7 sit8-chai7 kau3 ti7 seng-khu, eng2-kiu2 boe7-oe7 chai-iaN2, ia7-si7 bo5 hoat-tou7 thang chai, chiu7 an2-ni keng-ke3 khi3.  Cheng3-beng5 u7 chit8 ui7 koan2-li2 thiN-toe7 e5 Chu2 teh liau7-li2 chit se3-kan, hou7 tak8-hang7 chiau3 oan5-choan5 e5 kui-lut8 lai5 chin3-heng5.  Na7 m7-si7 an2-ni chiu7 chit e5 jin5-seng si7 kau3-kek8 e5 pi-chham2, bo5 chit8 si5 thang tit-tioh8 peng5-an, i eng7 chin kha2-biau7 e5 pit lai5 sia2.  
Goa2 ng3-bang7 liat8-ui7 thak8 chit phiN oe7 tit-tioh8 to-siau2 e5 li7-ek, ia7 soa3 ng3-bang7 u7 si5 ia7 thang choe3 soat-kau3 e5 chhai5-liau7.  
Sui-bong2 sit8-chai7 teh eng2-hiong2 lan2 jin5-seng e5 chin3-lou7 i2 kip8 choe3-au7 e5 un7-beng7 e5 su7-kiaN7, lan2 sou2 oe7 chai e5, put ko3 si7 kan-ta chit8 sio2 pou7-hun7 na7-tiaN7.  Iau2 u7 pat8-hang7 sng3 boe7 liau2 e5“Su7-kiaN7,”— siat-su2 hit-khoan2 na7 thang kio3-choe3 si7 su7-kiaN7— kun7-oa2 lan2, chong2--si7 chiu7 an2-ni keng-ke3--khi3, ia7 bo5 lau5 sim2-mih8 sit8-chai7 e5 kiat-ko2, hek8-si7 tui3 ti7 lan2 e5 sim-koaN khoaN3-kiN3 sim2-mih8 kng a2-si7 sim2-mih8 iaN2 lai5 piau2-beng5 hiah e5 su7-kiaN7 e5 chiap-kun7.  Siat-su2 lan2 na7 oe7 chai sou2 u7 lan2 e5 un7-beng7 e5 pian3-chhian, lan2 e5 it-seng moa2-moa2 si7 ng3-bang7 kap kiaN-hiaN5, hoaN-hi2 
kap sit-bong7, lan2 boe7-tit thang chit8 si5-ku2 tit-tioh8 sit8-chai7 e5 peng5-cheng7. Chit-khoan2 e5 sou2 siuN7, lan2 thang in2 Sun Tai7-pit8 bo5 lang5 chai e5 li2-lek8 lai5 choe3 le7-cheng3.  
Lan2 bian2 kan-siap8 Sun Tai7-pit8 e5 su7, kau3 hit-tiap8 lan2 khoaN3-tioh8 i ti7 ji7-chap8-he3 e5 si5, tui3 i e5 pun2-hiuN beh khi3 Bou5-su-tun3 (Boston) e5 lou7-tiong.  I e5 a-chek u7 choe3 tam7-poh8 chiah8-liau7-phin2 e5 seng-li2 ti7 hit sou2-chai7, ia7 i i2-keng tiaN7-tioh8 beh hou7 in chek chhiaN3 choe3 tiam3-oan5 ti7 i e5 tiam3.  Put-ko3 lan2 kan-ta kong2,— I si7 Bi2-kok tang-pak toe7-hng chhut-si3 e5 lang5, i e5 pe7-bu2 ia7 si7 siong-tong u7 sin3-iong7 e5 lang5, i u7 siu7 phou2-thong e5 kau3-iok8, Hi-liap8, Lah8-teng bun5-hak8 it-lian5 siu-liau2— an2-ni chiu7 kau3 giah8.  
Ti7 chit e5 joah8-thiN, u7 chit8-jit8, i tui3 thau3-cha2 tit8-tit8 kiaN5 kau3 chha-put-to tiong-tau3, i e5 ia3-sian7 kap sio-khi3 hou7 i koat-i3 beh che7 loh8 ti7 tai7-seng hoat-kian3 tioh8 pian7-li7 e5 chhiu7-ng2 lai5 hioh-khun3, theng3-hau7 thang tah be2-chhia.  Bo5 ku2 chiu7 khoaN3-kiN3 bou7-seng e5 png-a2 chhiu7, oan2-jian5 chhin-chhiuN7 ui7-tioh8 i lai5 cheng3--e5, tiong-ng u7 song2-khoai3 nah-io e5 sou2-chai7, ia7 u7 chin chheng e5 chui2-choaN5 teh chheng3, khoaN3-liau2 chhin-chhiuN7 tu5-khi3 Sun Tai7-pit8 i2-goa7 iau2 m7-bat ui7-tioh8 poaN3 e5 kiaN5-lou7-lang5 teh bun3 e5 khoan2.  I2-cheng5 lang5 bat lim chit-kang2 choaN5 a2 m7-bat, i bo5 iau3-kin2, sui5-si5 kui7-loh8, eng7 ta-so3 e5 chhui3-tun5 lai5 chim--i, au7--lai5 to2 ti7 chui2-kiN chiong hoe-a2 chhiu2-kun sou2 pau kui2-nia2 e5 lai7-saN kap chit8-nia2 khou3 lai5 choe3 chim2-thau5.  Jit8-chhiu chio3 i boe7 tioh8, ia7 iau2-be7 u7 thou5-hun2 thang eng--i, in-ui7 cheng5-jit8 u7 loh8 toa7-hou7, siong7-chhiaN2 i sou2 to2 chit8-tiuN chhau2 e5 bin5-chhng5, tui3 ti7 chit e5 siau3-lian5 lang5 si7 pi2 koe-mng5-bin5-chhng5 khah hah8-i3.  Chui2-choaN5 ti7 i e5 sin-piN soe3-siaN teh bok8; chhiu7-le ti7 i e5 thau5-khak-teng2, chheng-long7 e5 khong-tiong song2-khoai3 teh io5; tang7-bin5 siu-khng3 sou2 u7 e5 bin5-bang7 lai5 hong2-bun7 Sun Tai7-pit8.  Chong2--si7 lan2 si7 teh-beh kan-ta kong2-khi2 i sou2 bo5 teh phah-sng3 e5 su7 na7-tiaN7.  
I to2 ti7 jit8-ng2 teh ho2-khun3 e5 si5, pat8-lang5 bak8-chiu kim khok-khok ke3-lai5 ke3-khi3; kiaN5-lou7--e5, khia5 be2--e5, i2-kip8 che7 tak8-khoan2 e5 chhia--e5, ong2-lai5 ti7 i e5 khun3-pang5-piN iam7-jit8 e5 lou7-tiong.  U7 lang5 khoaN3 tit8-tit8, bo5 khoaN3 chiaN3-peng5, ia7 bo5 khoaN3 to3-peng5, m7-chai i ti7-hia; u7-e5 kan-ta khoaN3 hit-peng5, chong2--si7 thau5-khak bo5-eng5, ti3-kau3 boe7-oe7 iong5-un2 hit e5 teh khun3 e5 lang5 jip8 i e5 thau5-lo2; u7 lang5 khoaN3 i e5 ho2 khun3 lai5 thi2-chhio3; ia7 u7-e5 khoaN3-khin--i, lai5 hong3-chhut tok8-gian5. U7 chit8 e5 tiong-lian5 e5 chiu2-koaN2 hu-jin5-lang5, khoaN3-kiN3 hu7-kun7 bo5 lang5 ti7-teh, chiu7 chhun thau5 jip8 nah-io e5 sou2-chai7 chim-chiok ka7 i khoaN3, kam2-sim i e5 khun3-mau7 ho2-khoaN3.  U7 chit8 e5 kim3-chiu2 e5 kang2-ian2-chia2 khoaN3-kiN3 i, chiong kho2-lin5 e5 Tai7-pit8 choe3 chit8 e5 lou7-piN e5 toa7-chiu2-han3, thang kiaN e5 le7, lai5 chhah jip8 ti7 i hit-am3 sou2 beh kong2 e5 ian2-soat e5 lai7-bin7.  Chong2--si7, hek8-si7 hiam5, hek8-si7 o-lo2, hek8-si7 khoaN3 choe3 sim-sek, hek8-si7 khoaN3-khin, a2-si7 bo5-iau3 bo5-kin2, na7-si7 tui3 ti7 Tai7-pit8 si7 siang7 chit8-iuN7, put-tan3 si7 an2-ni kap bo5 si7 bo5 koh-iuN7.
 I chiah khun3 loh8-bin5 bo5 kui2-hun ku2, hit-tiap8 u7 chit8-tiuN chhiah-sek e5 be2-chhia, hou7 chit8-tui3 chin sui2 e5 be2 thoa, kut8-kut8 tit8-tit8 chau2-lai5, kau3 chha-put-to Tai7-pit8 teh khun3 hit-ui7 e5 thau5-cheng5, chiu7 an2-ni theng5 chhia.  Chit8 e5 chhia-lian2 e5 sng-a2 u7 lak-khi3, ti3-kau3 chhia-lian2 soa3 thut8 chit8-lian2 khi3.  Siong-hai7 si7 sio2-khoa2, put-ko3 si7 kan-ta chit8 si5 phah-tioh8-kiaN, ni5-lau7 e5 seng-li2 lang5 kap i e5 hu7-lin5-lang5 ji5-i2, in nng7 lang5 che7 be2-chhia teh-beh tng2-khi3 Bou5-su-tun3.  Be2-chhia e5 lang5 kap chit8 e5 lou5-pok8 koh teh tau3 chhia-lian2 e5 si5, hu7-jin5-lang5 kap hit e5 lau7 sin-su7 kiaN5-jip8 ti7 png-a2-chhiu7-kha lai5 hioh ng2 ia7 ti7 khoaN3-kiN3 Sun Tai7-pit8 to2 ti7 pun5-chui2 piN teh khun3.  Sui-bong2 si7 te7-it pi-chian7 e5 lang5, iau2-ku2 na7-si7 ti7 teh khun3 e5 si5, ti7 i e5 si3-bin7 oe7 hoat-chhut chit8 khoan2“Kio3 lang5 tioh8 sok-cheng7”e5 sim-liam7. In nng7 lang5 kam2 tioh8 chit khoan2 e5 ui3-sim, hit e5 seng-li2 lang5 chiau3 i e5 kha-hong sou2 oe7 iong5-un2, un5-un5-a2 soa2 i e5 kha-pou7, ia7 i e5 hu7-jin5-lang5 chin chim-chiok, m7-kaN2 thoa i e5 kun5 ti7 chhau2-pou lai5 phah chhut-siaN, in-ui7 kiaN-liau2 phah tioh8-kiaN Tai7-pit8, ti3-kau3 hut-jian5 hou7 i cheng-sin5.“Li2 khoaN3, hit e5 lang5 hiah ho2 khun3!”hit e5 lau7 sin-su7 soe3-soe3 siaN kong2.“Siong7-chhiaN2 khoaN3 i e5 hou-khip--chhim koh peng5-an!  Chhin-chhiuN7 chit khoan2 m7-si7 tui3 chhui-bin5-che (催眠劑) lai5 tit-tioh8 e5 chhim-bin5, sit8-chai7 khah ke3-tat8 ti7 goa2 sou2 siu-jip8 e5 chit8-poaN3; in-ui7 thang choe3 kian7-khong kap 
bo5 kiau2-jiau2 e5 sim-koaN e5 pin5-ku3.”  
“Ia7 koh si7 siau3-lian5 lang5,”lau7 hu7-jin5-lang5 an2-ni kong2,“Kian7-khong koh peng5-un2 e5 lau7-lang5 boe7 thang chhin-chhiuN7 chiah ho2 khun3.  Lan2 e5 bin5 kap i e5 bin5 ia7 toa7-toa7 u7 koh-iuN7.”  
Chit nng7 e5 lau7-lang5 ju2-khoaN3 ju2-hoat siN-chhut chhu3-bi7 ti7 chit e5, to2 ti7 lou7-piN thian-jian5 e5 pou3-li5-kha, bo5 lang5 khoaN3-kiN3 e5 pang5-keng teh khun3, m7 saN-bat e5 siau3-lian5 lang5.  Hu7-jin5-lang5 khoaN3-kiN3 chit8-choa7 e5 jit8-kng chio3 ke3 chhiu7-le, kau3 Tai7-pit8 e5 bin7, chiu7 sui5-si5 chin3-cheng5 at khah am7-hioh8 e5 le lai5 jia hit tiau5 jit8-chhiu. An2-ni choe3 tam7-poh8 chhin-chhiat e5 si5, sim-lai7 soa3 kam2-tioh8 i kaN2 na2 si7 hit e5 siau3-lian5 lang5 e5 lau7-bu2 e5 khoan2.“Oan2-jian5 na2 Siong7-te3 pi7-pan7 i ti7-chia,”hu7-jin5-lang5 soe3 siaN ka7 i e5 tiong7-hu kong2,“Ia7 in2-chhoa7 lan2 lai5 chia khoaN3-tioh8 i, in-ui7 lan2 chiah teh sit-bang7 chhin-tong5 sou2 hou7 lan2 hit e5 kiaN2.  Chiau3 goa2 sou2 khoaN3 chit e5 siau3-lian5 lang5 e5 bin7-mau7 u7 sio2-khoa2 chhin-chhiuN7 lan2 hit e5 ke3-sin-khi3 e5 hau7-siN.  Lan2 lai5 ka7 i kio3-chhiN2 kiam2 m7-ho2?”“Sim2-mih8 bok8-tek?”seng-li2 lang5 tiu5-tu5 an2-ni kong2,“Lan2 ia7 m7-chai chit e5 siau3-lian5 lang5 e5 seng3-cheng5 sim2-mih8 khoan2.”  
“KhoaN3 i hit e5 bo5 un2-khng3 sim2-mih8 e5 bin7 mau7!”hu7-jin5-lang5 iu5-goan5 soe3 siaN in3 i, chong2--si7 sim koaN jiat8.“Chit khoan2 bo5 choe7-koa3 e5 chhim-bin5!”  
Chit nng7 lang5 ti7-teh soe3 siaN in3-tap e5 tiong-kan, chit e5 teh khun3 e5 lang5 e5 sim-koaN bo5 chheng3 khah toa7-e7, chhoan2 khui3 ia7 bo5 khah kiu2, i e5 iong5-mau7 ia7 bo5 hian2-chhut chit8-sut-a2 sim-sek e5 ki3-ho7.  Chong2--si7 un7-beng7 e5 sin5 u7 aN3 ti7 i e5 teng2-bin7, tu2-tu2 teh-beh piaN3 chit8 taN3 e5 kim hou7 i. Chit e5 lau7 e5 seng-li2 lang5 u7 sit-loh8 i kou-toaN e5 kiaN2, ia7 tu5-khi2 chit8 e5 kiaN5-tah8 hou7 i bo5 sim2-mih8 boan2-chiok hng7 e5 chhin-chiaN5 i2-goa7, i bo5 hou7-su5 thang siong-siok8 i e5 chai5-san2.  Ti7 chit khoan2 e5 si5-chun7, lang5 siong5-siong5 choe3 pi2 kiaN5 sia5-sut8 e5 lang5 sou2 kiaN5 khah ki5-koai3 e5 su7, ia7 lai5 kio3-chhiN2 siau3-lian5 lang5 tit-tioh8 eng5-hoa5 e5 toe7-ui7, sui-bong2 i teh khun3 e5 tiong-kan si7 san3-hiong.“Lan2 kiam2 m7-thang ka7 i kio3-chhiN2 mah?”Hu7-jin5-lang5 chai3-
saN koh mng7 i e5 tiong7-hu.  Tu2-tu2 hit-tiap8 lou7-pok8 ti7 au7-bin7 hoah kong2,“Thau5-ke, chhia i2-keng pian7.”Nng7 e5 lau7 hu-hu7 tioh8-kiaN, bin7 ang5 koaN2-kin2 khi3, tai7-ke sim-lai7 ki5-koai3 chaiN2-iuN7 in choe3 chit khoan2 khai-ki m7-bat teh siuN7 bo5 i3-su3 e5 su7.  Seng-li2 lang5 siang3 ti7 be2-chhia, sim-lai7 bo5-eng5 teh ke3-ek8 chit8-keng kiu3-che3-sou2 (救濟所) thang hou7 put-heng7 e5 su7-giap8-ka.
Hit tiong-kan Sun Tai7-pit8 ke3-siok8 hiong2-siu7 i e5 ho2-khun3.  
Be2-chhia chau2 iau2-be7 chit8-nng7 li2 lou7 e5 si5, u7 chit8 e5 chin phiau-ti3 e5 cha-bou2-gin2-na2, poaN3-kiaN5 poaN3-thiau3, chin hoat8-phoat tit8-tit8 lai5, khoaN3 i kha-pou7 chiu7 chai i e5 sim-koaN ti7 heng-hah8-lai7 teh thiau3-bu2. Phah-sng3 si7 in-ui7 ui7-tioh8 i e5 hoat8-phoat e5 in-toaN — kong2 an2-ni m7-chai oe7 phaiN2 se3 boe7?— ti3-kau3 i sou2 chheng7 tng5 e5 beh8 e5 beh8-sok soa3 liu-khi3.  Kam2 tioh8 i e5 si-a2-toa3,— m7-chai si7 si-e5, khiok m7-chai— u7 leng7-khi3 sou2-i2 i kin2 oat-jip8-khi3 png-a2-chhiu7-ng2, ia7 ti7-hia bu5-i3-tiong khoaN3-tioh8 chit8 e5 siau3-lian5 lang5 ti7 pun5-chui2-piN teh khun3.  SiuN7-liau2 chin kian3-siau3, bin7 ang5 chhin-chhiuN7 mui5-kui3 in-ui7 i u7 chhim2-jip8 ti7 ta-pou-lang5 e5 khun3-pang5, siong7-chhiaN2 koh si7 ui7-tioh8 beh teng5 ha5 beh8-sok e5 bok8-tek, sou2-i2 i sui5-si5 liam kha-be2, beh kin2 chau2.  Chong2--si7 tu2-tu2 hit-tiap8 u7 chit8 e5 hui5-hiam2 chiap-kun8 ti7 chit e5 teh khun3 e5 siau3-lian5 lang5.  Chiu7-si7 u7 chit8 chiah hou2-thau5-phang, phng7-phng7-hau2 ti7 i e5 thau5-khak-teng2 chhiu7-hioh8-tiong teh pe, liam5-piN pe ke3 jit8-chhiu, liam5-piN pe jip8 chhiu7-ng2, lou7-be2 khoan3-liau2 chhin-chhiuN7 teh-beh hioh ti7 Sun Tai7-pit8 e5 bak8-chiu-phe5 e5 khoan2.  Hou2-thau5-phang u7-si5 oe7 toat8 lang5 e5 siN3-mia7. Sim-koaN tit8, chhin-chhiuN7 i e5 bo5 sia5-khi3, cha-bou2-gin2-na2 sui5-si5 theh8 i e5 chhiu2-kun lai5 kong-kek chit chiah chhim2-jip8-chia2, toa7-lat8 ka7 i sau3, koaN2 i jip8 png-a2-chhiu7-kha khi3.  Chit khoan2 e5 kong-keng2 sit8-chai7 si7 chin ho2-khoaN3!  Chit e5 ho2 e5 heng5-ui5 oan5-seng5 liau2 hit-tiap8, cha-bou2-gin2-na2 koaN2-kin2 chhoan2 chit8 e5 khui3, sim-lai7 khng3 khah chhim e5 kian3-siau3, chiu7 thau iaN2 chit e5 siN-hun7 e5 siau3-lian5 lang5,— ui7-tioh8 i, tu2-chiah koaN2 hit chiah koai3-but8 tui3 khong-tiong khi3. 

“Chit e5 lang5 put-chi2 ho2 siN-choe3!”I an2-ni siuN7, bin7 pi2 cheng5 koh-khah ang5.  
SiaN2-su7 ti7 Tai7-pit8 e5 lai7-bin7 sou2 khng3 hiah e5 hok-khi3 e5 bin5-bang7 boe7 piN3 choe3 chin kiong5, ti3-kau3 ui7-tioh8 i e5 kiong5 lai5 piak-phoa3, ia7 iong5-un2 chit e5 chheng-lian5 ti7 bin5-bang7-tiong lai5 khoaN3-kiN3 chit e5 cha-bou2-gin2-na2 e5 iaN2?  SiaN2-su7 bo5 u7 bi5-chhio3, chi3-chio2, chhio7 kng ti7 i e5 bin7 lai5 piau2-beng5 hoan-geng5 e5 i3-su3?  
“Na2 oe7 hiah ho2 khun3!”Cha-bou2-gin2-na2 an2-ni kong2 ti7 chhui3-lai7.  I chiu7 an2-ni khi3, chong2--si7 bo5 chhin-chhiuN7 i2-cheng5 lai5 e5 si5 an2-ni na2 kiaN5 na2 thiau3.  
TaN, chit e5 cha-bou2-gin2-na2 e5 lau7-pe7 si7 ti7 hit e5 kun7-piN choe3 put-chi2 toa7 seng-li2 e5 lang5, ia7 chhau3-tu2-kham2 ti7 siang7 chit e5 si5-chun7 teh chhe7 chit8 e5 tu2-tu2 chhin-chhiuN7 Sun Tai7-pit8 chit khoan2 e5 siau3-lian5 lang5.  Na7 siat-su2 Tai7-pit8 ti7 chit e5 lou7-piN kap chit e5 cha-bou2-gin2-na2 sek8-sai7 ia7 choe3 peng5-iu2, kiam2-chhai2 soa3 thang choe3 in lau7-pe7 tiam3-oan5, ia7 au7--lai5 chu7-jian5 soa3 saN-soa3 siN-khi2 pat8 hang7 su7 ma7 ku2-kaN2.  
Sou2-i2 ti7 chia koh chit8 pai2, un7-beng7 e5 sin5— un7-beng7-tiong choe3 ho2 e5 un7-beng7—, liam chiu7 kun7-oa2, kau3 i e5 saN thoa tioh8 Tai7-pit8.  Chong2--si7 i long2 m7-chai poaN3 hang7.  
Cha-bou2-gin2-na2 tu2-chiah kiaN5 ke3-sin liau2 bo5 khoaN3-kiN3, sui5-si5 nng7 e5 lang5 oat-jip8 lai7 png-a2-chhiu7-kha.  Nng7 e5 bin7 ou-ou, thau5 ti3 pou3 e5 phah-chiau2-bo7, chhia5-chhia5 kham3 kau3 bak8-bai5-teng2, sou2-i2 khoaN3 liau2 it-hoat ou.  Sou2 chheng7 e5 saN si7 phaiN2-khoaN3, iau2-ku2 u7 leng2-li7 e5 sou2-chai7.  Chit nng7 e5 chiu7-si7 ok-han3, Mou5-kui2 kio3 i tioh8 choe3 e5 phaiN2-su7, bo5-lun7 sim2-mih8 bo5 the-si5, tui3 an2-ni lai5 teh seng-oah8; ia7 chit-tiap8 iau2-be7 koh choan2 sim2-mih8 e5 tai7-seng, in teh-beh ti7 chit e5 chhiu7-kha poah8 pai5-a2 su-iaN5 lai5 koat-teng7, in sou2 teh-beh choe3 e5 phaiN2-tai7 sou2 tit-tioh8 kiong7-tong5 li7-ek e5 hun7-giah8.  Chong2--si7 khoaN3-kiN3 Tai7-pit8 khun3 ti7 pun5-chui2-piN, tiong-kan chit8 e5 chiu7 soe3 siaN ka7 i tang5-phoaN7 kong2:  

“Hss!  Li2 u7 khoaN3-kiN3 i choe3 chim2-thau5 hit pau bo5?”Iau2 chit8 e5 phaiN2-lang5 tim3-thau5, bak8-chiu sut chit8--e7, bak8-be2 thoa chit8--e7.  
“Goa2 kaN2 kap li2 su-iaN5 chit8 poe but8-lian5-ti5,”Thau5 chit8 e5 an2-ni kong2, “Chit e5 siau3-lian5-ke tek-khak u7 gun5-pau-a2, na7 bo5 ia7 u7 siong-tong e5 gun5-kak-a2 ti7 i e5 lai7-saN.  Na7 bo5 khou3 te7-a2 un2-tang3 u7.”  
“M7-ku2 siat-su2 na7 cheng-sin5 neh?”Pat8 e5 an2-ni kong2.  I e5 tang5-phoaN7 chhah-chhiu2 ti7 i e5 kha-a2-piN, pi2 te2-to e5 piN3 hou7 i khoaN3, ia7 thau5 tim3 chit8-e7.  
“Hngh, an2-ni ho2!”Te7-ji7 e5 phaiN2-lang5 soe3-siaN kong2.
Nng7 lang5 kiaN5 oa2 put-ti put-kak e5 Tai7-pit8, ia7 tiong-kan chit8 e5 kiah8 te2-to siong3 i e5 sim-koaN, iau2 chit8 e5 chiu7 chhut chhiu2 chhiau-chhe7 choe3 chim2-thau5 hit pau.  Nng7 lang5 e5 bin7 chin hiong5, bak8-chiu kang3, bin7-iong5 hian2-chhut choe7-koa3 kap kiaN-hiaN5 e5 sek-ti7, aN3 ti7 chit e5 hi-seng-chia2 e5 teng2-bin7, bin7-siong3 sit8-chai7 kau3-kek8 e5 phaiN2 khoaN3, ban7-it Tai7-pit8 na7 cheng-sin5, tek-khak liah8 choe3 si7 phaiN2-kui2.  Put-tan3 si7 an2-ni, chiu7 chit nng7 lang5 pun2-sin na7 siat-su2 oat8-thau5 khoaN3 ti7 chui2-toe2 sou2 chio3 e5 iaN2, tek-khak ia7 oe7 siuN7 hiah e5 iaN2 m7-si7 in e5.  Chong2--si7 Sun Tai7-pit8 m7-bat hian2-chhut koh-khah peng5-un2 e5 bin7-mau7, oan2-jian5 chhin-chhiuN7 khun3 ti7 i e5 lau7-bu2 e5 heng-kham2 chit8-iuN7.  
“Goa2 tioh8 ka theh8 chit8-pau soa2 ui7,”chit8 e5 soe3 siaN kong2,“Na7 tin2-tang7, chiu7 hou7 i loh8--khi3,”pat8 e5 an2-ni kong2.  
Chong2--si7 tu2-tu2 ti7 chit e5 si5-chun7 u7 chit8 chiah kau2, na2 phiN7 thou5-kha na2 oa2 lai5 png-a2-chhiu7-kha, ia7 liah8 chit nng7 e5 phaiN2-lang5 siong3-siong3 cheh, ia7 khoaN3 hit e5 teh khun3 e5 lang5, au7--lai5 chiu7 oa2 khi3 chui2-kiN5 lim-chui2.
“Chhui2, chin phaiN2-ji7-un7!”chit8 e5 an2-ni kong2,“TaN, bo5 hoat-tou7 lah!  Chit chiah kau2 e5 chu2-lang5 tek-khak li7 bo5 hng7.”  
“Chiu2 lim cheh, kaN2 tioh8 ho2 kiaN5 lah!”iau2 chit8 e5 an2-ni kong2.  
Toa3 to hit e5 chiu7 siu to ti7 heng-kham2, ia7 puih8 chit8 ki te2 chheng3, chong2-si7 m7-si7 hit khoan2 oe7 phah-si2 lang5--e5, chiu7-si7 hit khoan2 chheng3-be2 u7 tau3 chit8 te3 siah e5 poe ti7-teh e5 soe3-koan3 chiu2, chit8 lang5 toa7-toa7 chhui3 lim chit8 chhui3, chiu7 an2-ni li7-khui hit e5 sou2-chai7, na2 kiaN5 na2 kong2-chhio3, chhio3 in bo5 seng5-kong e5 phaiN2-tai7, thang kong2 in na2 kiaN5 na2 teh hoaN-hi2.  Bo5 kui2 tiam2-cheng ku2 liau2-au7, sou2 u7 e5 tai7-chi3 long2 boe7 ki3-tit liau2-liau2; ia7 ma7 m7-bat chit8 pai2 bat siuN7 kong2 ki3-liok8-he7 e5 thiN-sai3 bat eng7 eng2-oan2 boe7 bu7--khi3 e5 ji7 lai5 ki3 in thai5-si2 lang5 e5 choe7 koa3 ti7 chheh-nih8.  Na7-si7 lun7 kau3 Tai7-pit8, i iau2-ku2 chin ho2 khun3, choan5-jian5 m7-chai u7 si2 e5 hun5 lai5 jia-kham3 ti7 i e5 teng2-bin7, ia7 ma7 m7-chai hiah e5 hun5 li7-khui liau2-au7 i koh tit-tioh8 sin e5 oah8-mia7.  
I khun3, chong2--si7 bo5 thang chhin-chhiuN7 tai7-seng hiah ho2 khun3.  Chit8 tiam2 cheng ku2 e5 hioh-khun3, u7 tui3 i khoai3 hoe5-hok e5 seng-khu soa2-khui kui2-na7 tiam2-cheng ku2 sou2 teh-tang7 e5 ia3-sian7. TaN, seng-khu tin2-tang7, chhui3-tun5 tin2-tang7, bo5 siaN, chhui3 ngauh8-ngauh8-liam7, chhin-chhiuN7 ham5-bin5. Lou7-tiong u7 chhia-lian2 e5 siaN, chiam7-chiam7 toa7-siaN tit8-tit8 lai5, kau3 lou7-be2 chau2-jip8 Tai7-pit8 teh-beh si3-soaN3 bin5-bang7 e5 bong5-bu7-tiong, u7 chit8-chiah be2-chhia teh lai5, Tai7-pit8 koaN2-kin2 peh--khi2-lai5, khun3 e5 bong5-bu7 it-khai3 si3-soaN3.
“Oe2, be2-chhia! u7 ui7 bo5? I toa7 siaN hoah.”Chhia-hu in3 kong2, “Teng2-chan3 u7!” Tai7-pit8 peh chiuN7 chhia, chiu7 an2-ni song2-khoai3 hou7 i chai3 khi3 Bou5-su-tun3. Ia7 hit e5 chhin-chhiuN7 bin5-bang7 iu2-ui5 choan2-pian3 e5 chui2-choan5, i lian5 oat8-thau5 khi3 ka7 i sioh-piat8 to bo5.  

I m7-chai ho2-giah8 e5 sin u7 chio3 ng5-kim e5 iaN2 ti7 hit chui2-tiong, ma7 m7-chai ai3 e5 sin5, hou7 hit e5 bun3-chui2 e5 siaN, un-sun5 soe3 siaN teh thou2-khui3—koh chai3 u7 si2 e5 sin5 hiam2-hiam2 eng7 i e5 ang5-huih lai5 ni2 hit kang2 choaN5, i ma7 si7 m7-chai; i to2 ti7-hia khun3, toe2-toe2 e5 si5-kan-tiong sou2 siN-khi2 e5 su7, i long2 m7-chai.  
Hek8-si7 khun3, hek8-si7 cheng-sin5, lan2 boe7-tit-thang thiaN-tioh8 chha-put-to beh siN-khi2 (chong2--si7 bo5 siN-khi2), chhin-chhiuN7 khong-khi3 hiah khin, ki5-koai3 su7 e5 kha-pou7-siaN.  Bak8-chiu sou2 bo5 khoaN3-tioh8, sim sou2 bo5 teh phah-sng3 e5 su7, tit8-tit8 tui3 lan2 jin5-seng e5 lou7 chiuN7 thiau3-chhut e5 si5, ti7 chit e5 se3-kan, sui-bong2 oe7-tit-thang tam7-poh8 tai7-seng iaN2-tioh8, iau2-ku2 tioh8 than3 kau3-giah8 e5 kui-lut8 (sun7-su7).  Che kiam2 m7-si7 teh kan-cheng3 u7 chit8 e5 koan2-li2 thiN-toe7 e5 Chu2 ti7-teh mah?
(Tai5-oan5 Kau3-hoe7-po3 te7 538~541 koan3, 1930 ni5 1~4 geh8)
Jin5-kan Pek-hap8
Lim5 Tiong5-seng

Na7-si7 senn3-mia7 e5 hoe2-chhenn pok8-hoat si7 sun3-kan--e5
An2-ne li2 tioh8-ai3 pa2-ak ki-hoe7
Ka7 leng5-hun5 sio hou7 li7-li7-li7

Poann3-me5, bong5-bu7--nih na2 sio2-khoa2-a2 thau3-lam7『催淚瓦斯』e5 bi7.

Tai5-pak ke-thau5, chioh8-thau5, po-le5, khi3-iu5-kan-a2 si3-soann3 ti7 thou5-kha, ng5-ng5 e5 lou7-teng chhio7--leh, u7 chin sian7 chin thiam2 e5 kam2-kak. Ti7『綺夢酒廊』oat-kak e5 hang7-a2 lai7, hinn7-khang pinn thoan5 lai5 cha-pou-lang5 chiann5 kip e5 chhoan2-khui3-siann.

Ti-koann-sek e5 hoeh ui3 cha-pou-lang5 e5 chhiu2-kut it-tit8 puh--chhut-lai5, sun7 chhiu2-kut tih loh8 thou5-kha, tauh8-tauh8-a2 chek cho3 chit8 e5 khut-a2. Khoann3 e7 chhut--lai5, khang-chhui3 chin thiann3, cha-pou-lang5 kiong5-pek ka-ti7 jim2--leh, piann3-se3 beh hou7 ka-ti7 po2-chhi5 chheng-chhenn2, m7-koh tu2-chiah piann3-mia7 chong5 e5 chhoan2-khui3-siann soah bo5 hoat-tou7 theng5--loh8-lai5, sui5-si5 u7 kho2-leng5 hou7 lang5 hoat-hian7 ka-ti7 chit-ma2 e5 sou2-chai7.

Na7 bo5 leng5-hun5, to7 be7 bu2 kau3 chit-ma2 chit khoan2 te7-pou7, cha-pou-lang5 an2-ne teh siunn7.

Hoeh tauh8-tauh8-a2 kian--khi2-lai5, chhoan2-khui3 ma7 khai-si2 cheng3-siong5--a. Kui2 tai5 keng3-pi7-chhia siu2--koe3, bong5-bu7--nih e5『催淚瓦斯』hou7 hainn3 tin2-tang7.

Tai7-chi3 si7 an2-choann2 hoat-seng--e5?

Ki5-sit8, i cha2 to7 chai-iann2 tap-an3--a.

1985 ni5 e5 Liong5-tai5 sia7-khu, e-pou-si5 e5 jit8-thau5 un-loan2 kah hou7 lang5 chin chheng-song2.

Sia7-khu e5 lang5 tai7-pou7-hun7 long2 khi3 keh chit8 tiau5 Ke-lang5-ho5 e5 Chin3-eng5 kang-giap8-khu siong7-pan, ke-a2 khoann3--lai5 chin khong3-khoah, lang5 ma7 toe3 leh lan2--loh8-lai5, lian5 lou7-pinn koe2-chi2-tann3 e5 thau5-ke-niu5 ma7 chioh ki-hoe7 ti7『陽傘』e7-kha tuh-ku.

M7-koh u7 chit8-koa2 lang5 soah jiat8-phut-phut. Tai7-khai3 u7 5~6 e5 thau-chau2-oh8 e5 kok-tiong-seng kiann5 cho3-hoe2, na2 chit8 tin7 bo5 kut-thau5 e5 lang5 ti7 ke-a2 loan7 hainn3, put-si5 koh iong7 khin-phu5 e5 khau2-khui3 teh khoe lou7--nih e5 siau3-lian5 sio2-chia2.

“Oeh, an2-ne loan7 hainn3 na7 hou7 hun3-to7 chu2-jim7 chang--tioh8 beh an2-choann2?” Ki5-tiong chit8 e5 kio3 cho3 “Cheng3-ki5”--e5 an2-ne kong2, khoann3--lai5 u7 tam7-poh8-a2 kin2-tiunn, che hoan7-se3 si7 i te7 it pai2 toe3 tak8-e5 thau-chau2-oh8.

“Aih-ioh, beh chhut-lai5 sng2 to7 mai3 kiann, na7 bo5, lan2 khi3 A-seng3 in chhu3 khui e5 tian7-tong7-keng, an2-ne chong2 be7 koh hong5 liah8--tioh8-lah!” Chit8 e5 han3-chhau2 khah e2, m7-koh chin cheng-kong e5 lang5 an2-ne in3, i kio3 cho3 “Ong5 Ki5”.

The5-gi7 sui5 tit-tioh8 ki5-thann lang5 e5 chan3-tong5, in kui-tin7 chhoa7--leh kiann5 jip8-khi3 chit8 keng kam2-a2-tiam3, chit keng tiam3 in-ui7『便利商店』e5 keng7-cheng chiah kai2 cho3 tian7-tong7-keng. In kui2 e5 ka7 lan-san--e5 oann7 ho2-se3, heng3-phut-phut che7 ti7 tian7-tong7-ki-a2 thau5-cheng5 sng2--khi2-lai5.

Ti7 chit chiong2 tiunn5-hap8, Cheng3-ki5 tiann7-tiann7 be7 toe3 leh phah tian7-tong7, chhu3--nih m7-bat hou7 i『零用錢』, i kan-tann khia7 ti7 pinn--a2 khoann3. Hiong5-hiong5, i hoat-hian7 kang7 pan e5 Sim2 Leng5-sin3 ma7 che7 ti7 tiam3--nih teh phah tian7-tong7.

Cheng3-ki5 chin hoann-hi2, chau2 khi3 i pinn--a2: “A-ti-a2, li2 ma7 thau-chau2 lan2 to7-su e5 kho3--ou?” A-ti-a2 si7 Sim2 Leng5-sin3 e5 sio2-mia5.

Sim2 Leng5-sin3 giah8-thau5 khoann3-tioh8 Cheng3-ki5, bin7-a2 u7 tam7-poh8-a2 phainn2-se3 e5 chhio3-iong5: “Hoainn5-tit8 tu5-khi3 sou3-hak8, goa2 ma7 bo5 chit8 kho e7 khoann3--tit, siong7 a-po5-a2 e5 kho3 m7-si7 kang7-khoan2 ai3 hong5 phah, put-ju5 chau2 chhut-lai5 chhit-tho5.” Soa3--loh8 koh mng7: “Li2 si7 an2-choann2 boai3 cho3-hoe2 sng2?”

“Ouh, bo5 iau3-kin2--lah, goa2 bo5 siann2 ai3 sng2 tian7-tong7.”

“Phian3--lang5, Cheng3-ki5 si7 bo5 chinn5 thang sng2, nouh, bo5 iau3-kin2, goa2 chhiann2--li2, chit-koa2 Money sa--khi3.” M7-chai siann2-mih si5-chun7, Ong5 Ki5 oa2-kin7 in nng7 lang5, chhiu2--nih tenn7 kui2-na7 e5 gin5-kak-a2.

“Ka7 li2 kong2 goa2 boai3 sng2--mah......” Cheng3-ki5 oe7 iau2-boe7 kong2 soah, to7 u7 chit8 e5 sann-a2 phoa3-phoa3 e5 kok-tiong-seng chhiong--jip8-lai5, toa7-siann jiang2: “Hai7--a! Keh-piah-chng Kai3-siu7 Kok-tiong e5 lang5 chau2--lai5, khoann3-tioh8 lang5 to7 phah!”

Tak8-e5 gang7--chit8-e7. Siau3-lian5 gin2-a2 oah8-tang7 e5 tiunn5-sou2 long2 u7 pun te7-poann5--e5, ka-ti7 e5 te7-poann5 kio3 cho3 “lan2 chng”, ki5-thann--e5 kio3 cho3 “in hit chng--e5”, sui-bong2 u7 si5-a2 e7 in-ui7 khoann3 be7-song2, iah-si7 ui7-tioh8 sio-chenn teh jiok cha-bou2 gin2-a2 lai5 sio-phah, m7-koh long2 be7 chhim-mng5-tah8-hou7 kau3 tui3-hong e5 te7-poann5. Kai3-siu7 Kok-tiong chit tin7 lang5 chong5--lai5, cheng3-keng hou7 in chin i3-goa7.

“Kan2! Nah e7-sai2 hou7 in chiah hiau-pai! Ke-si chhoan5-chhoan5--leh, toe3 goa2 kiann5!” Ong5 Ki5 tai7-seng hoah-siann, cheng3-lang5 choann-a2 ui3 tiam3--nih piah pinn sin5-beng5-toh-kha, sa chit8 khun2 iong7 po3-choa2 pau--leh e5 thih-kun3-a2 kap ia2-kiu5 ba2-tah, chhiong chhut-khi3 ke-a2.

Cheng3-ki5 ma7 soa3-chhiu2 sa chit8 ki, m7-koh i e5 chhiu2 lioh8-a2 e7 chhoah, beh sio-phah, i iau2-si7 chhai3-chiau2-a2, m7-koh i iu5-goan5 jin7-ui5 po2-hou7 ka-ti7 chng e5 heng5-ui5 si7 tioh8--e5.

Chiah kiann5 chhut tiam3-a2 bo5 kui2 pou7, to7 u7 5~6 e5 lang5 chhiu2 giah8 ke-si, tui3 in chia chhiong--koe3-lai5. In si7 sia7-khu--nih leng7-goa7 chit8 phoe chhit-tho5 gin2-a2, tai7-pou7-hun7 long2 bo5 thak8 kok-tiong iah-si7 thak8 kau3 chit8-poann3 to7 bo5 koh thak8--e5, in-ui7 tiann7-tiann7 un ti7 sia7-khu--nih e5 tong7-kiu5-keng kap tian7-tong7-keng, kap Ong5 Ki5 in chit tin7--e5 long2 chin sek8.

“Lin2 ma7 thiann-tioh8 siau-sit--a-ou? U7 khoann3-tioh8 lang5--bo5?” Chhoa7-thau5 e5 Chheng--a2 thau5 khi-khi the mng7.

“Bo5--lah! Si3-ke3 chhoe7 khoann3-mai7 chiah koh kong2--lah!” Ong5 Ki5 in3--tng2-khi3, kui tin7 jin5-ma2 to7 khai-si2 ti7 sia7-khu--nih seh8, lou7-pinn tann3-a2 kap tiam3-a2 e5 thau5-ke khoann3-tioh8 chit chiong2 cheng5-heng5, sim-lai7 ke-kiam2 liau2-kai2 hoat-seng siann2-mih tai7-chi3, long2 tong3 cho3 bo5 khoann3--tioh8, iah-si7 kin2 siam2--khui, ke2-iann2 the bo5-eng5. Chit chun7, Cheng3-ki5 hiong5-hiong5 kam2-kak ka-ti7 na2 tioh8-che, sim-koann inn2-a2 u7 chit8 chiong2 ki5-koai3 koh kan-khou2 e5 kam2-kak.

“Ti7 hia! Ah! In tng teh bok 2 ni5 4 pan e5 A-pin.”

Cheng3-ki5 sun7 hoat-hian7 e5 lang5 e5 chhiu2-se3 khoann3--koe3-khi3, hong5 phah--e5 si7 hak8-hau7 pang3-gu5-pan e5 Tan5 Bun5-pin, in3-siong2 tiong, A-pin lang5 chin ho2, chin tiam7 koh chin iu2-hau3, tiann7 ka7 chhu3--nih tau3 cho3 ka-kang, be7-tang3 kap in cho3-hoe2 chhit-tho5. Chit-ma2 i hong5 phah to2 ti7 thou5-kha teh lian3.

Tak8-e5 khoann3--tioh8 kin2 chhiong--koe3-khi3, nng7 peng5 khai-si2 phah--khi2-lai5. Tui3-hong jin5-sou3 kap ka-ti7 chit peng5 chha-put-to, ma7 long2 u7 chah thih-kun3-a2 chit lui7 e5 ke-si. Na2 teh sio-kiat, Cheng3-ki5 sim-lai7 na2 the kiann-hiann5, chin kiann ka-ti7 hou7 lang5 phah--si2, in-ui7 sit-sin5 soah hou7 tui3-hong e5 kun3-a2 bok kui2-na7 e7.

Pi! Pi! Pi!『不要再打了!』Hng7-hng7 e5 sou2-chai7, hun3-to7 chu2-jim7 pak-tou2 toa7-khian toa7-khian, chit8 khou thui5-thui5 toe3 ti7 sia7-khu ki5-thann lang5 kha-chhng au7, na2 pun5 pi-a2 na2 chau2--koe3-lai5.

Nng7 peng5 jin5-ma2 thiann-tioh8 pi-a2-siann, sio-phah sui5 theng5--loh8-lai5, sui5 lang5 soann3--khi3, tann2-ma2-ka-lou7 si7 chit8 tah chit8 tah e5 hoeh-jiah.

Cheng3-ki5 iong7 chhiu2 ka7 hong5 phah tioh8-siong e5 khang-chhui3 om--leh, chiah8-lat8 chiah8-lat8 chau2 tng2 chhu3--nih, i sim-lai7 the siunn7, che choat8-tui3 be7-tang3 hou7 ma-ma chai-iann2, na7 bo5, to7 chham2--a.

“Li2 tng2--lai5-a? I5......kin-a2-jit8 hak8-hau7 chiah cha2 pang3-oh8--ou?” Ma-ma tng ti7 chau3-kha chu2-chhai3, khoann3-tioh8 Cheng3-ki5 tng2--lai5, chin chin-chhiat teh ka7 mng7.

“Hmh!” Cheng3-ki5 chhin3-chhai2 pian chit8 e5 li2-iu5: “Kin-a2-jit8 bo5 siong7 hu2-to7-kho3, sou2-i2 khah cha2 tng2--lai5.” Kong2 soah, sui5 chau2 jip8-khi3 pang5-keng, ka7 mng5 koainn--leh.

“Ouh! Lin2 pa-pa kin-a2-jit8 am3-si5 beh tng2--lai5, li2 e7-sai2 ka7 teng2-pai2 hak8-hau7 oe8-tou5 tit-chiong2 e5 chok-phin2 theh8 hou7 i khoann3, i it-teng7 e7 chin hoann-hi2.”

Cheng3-ki5 sim-lai7 kiann chit8 tio5. Pa-pa ui3 i kok-hau7-a2 4 ni5 khai-si2, to7 in-ui7 khang-khoe3 e5 koan-he7, tiann7 ti7 Hoa-lian cho3 hai2-hoann7 e5 kang-teng5, keh chit8 goeh8-jit8 chiah tng2-lai5 3~4 kang-a2, i2-cha2 i na7 tng2--lai5, pe7-a2-kiann2 long2 u7 kong2 u7 chhio3, chu7-chiong5 khi3 thak8 kok-tiong liau2-au7, khai-si2 kapOng5 Ki5 hit-koa2 peng5-iu2 tau3-tin7, seng5-chek ma7 na2 lai5 na2 bai2, tiann7-tiann7 koh e7 chhut chong7-hong2, peng5-siong5-si5-a2 ma-ma koh koan2 i be7-tiau5, sou2-i2 tak8-pai2 pa-pa tng2--lai5 long2 e7 chhoe7 i sng3-siau3, m7-chiah pe7-a2-kiann2 e5 koan-he7 pian3 kah chin ho5 ho2, kinn3-bin7 m7-si7 hong5 me7 to7-si7 hong5 phah.

Cheng3-ki5 kam2-kak pa-pa bo5 ai3--i.

In-ui7 e7 kiann, Cheng3-ki5 it-tit8 tiam3 ti7 pang5-keng lai7-te2 bo5 chhut--lai5. Am3-tng3 chiah8 pa2, lau5 ti7 hak8-hau7『晚自習』e5 che-che ma7 tng2--lai5-a. Cheng3-ki5 hoat-hian7 che-che bin7-sek chin ki5-koai3, koh e7 ka7 ma-ma khiu2 khi3 pinn--a2 kong2 se3-siann-oe7, i sim-lai7 siunn7 kong2 “chham2--a”, beh piak-khang--a, chit pai2 un2 si2--e5, choann-a2 koh chau2 jip8-khi3 pang5-keng bih.

10 tiam2 cho2-iu7, pa-pa tng2--lai5-a, ka7 ma-ma thng7--koe3 e5 chhai3 chiah8-chiah8--leh, liau2-au7, ka7 Cheng3-ki5 kio3 lai5 thiann--nih.

Cheng3-ki5 in chhu3 si7 sann lau5 e5 kong-u2, chhu3-lai7 ka-ku7 chin kan2-tan, kheh-thianntiong-ng khng3 sin5-beng5 kap chou2-sian pai5-ui7, koh u7 chit8 tai5 tu2 be2 bo5 joa7 ju2 e5 tian7-si7, hun2-peh8 e5 piah-teng2, che-che kap ka-ti7 kok-hau7-a2 ham7 kok-tiong e5 chiong2-chng7 tah kah kui-phian3, iau2-boe7 kap Ong5 Ki5 in tau3-tin7 chhit-tho5 chin3-cheng5, Cheng3-ki5 e5 seng5-chek it-tit8 be7-bai2.

Ou kah e7 hoat-kng e5 phoe5-hu, ju2 hong5 kam2-siu7 tioh8 pa-pa giam5-siok e5 gan2-sin5, tng5-ki5 ti7 jit8-thau5 e7-kha cho3 khang-khoe3, pa-pa e5 phoe5-hu phak8 kah koh ou koh kim.

“Li2 kong2, e-pou li2 chau2 khi3 toh?”

Cheng3-ki5 thau5 ann3-ann3: “Bo5.” I thau khoann3 pinn--a2 e5 che-che, che-che na2 bo5 tai7-chi3--leh, ti7 leng7-goa7 chit8 keng pang5-keng lai7-te2 the khoann3 chheh, chun2-pi7 ko-tiong lian5-kho2.

“Siann2-mih bo5? Li2 e-pou kam2 u7 ti7 hak8-hau7?” Ma-ma e5 siann lioh8-a2 chhoah-chhoah.

“Li2 si7 an2-choann2 beh thau-chau2-oh8? Li2 kong2, li2 kam2 u7 kap lang5 oan-ke sio-phah?” Pa-pa giam5-le7 e5 siann, hou7 Cheng3-ki5 kiann kah m7-kann2 in3.

“Lai5! Sann thng3 loh8-lai5 hou7 ma-ma khoann3.” Ma-ma chhun-chhiu2 beh ka7Cheng3-ki5 e5 liu2-a2 thau2--khui, Cheng3-ki5 liong3--chit8-e7, iau2-si7 hong5 khoann3-tioh8 heng-kham2 e5 geng5-hoeh.

“Ah! Nah e7 an2-ne? Tau3-te2 hoat-seng siann2-mih tai7-chi3?” Ma-ma chin m7-kam the siong3 Cheng3-ki5 e5 siong, bak8-khou tauh8-tauh8-a2 tam5--khi2-lai5.

“Li2 tau3-te2 si7 an2-choann2 beh kap lang5 sio-phah? Si2 gin2-a2, li2 kioh-si7 m7 kong2-oe7 to7 e7-sai2 chun2-soah si7--bo5?” Pa-pa koh chit8 pai2 chin siunn7-khi3 ka7 pek-mng7.

“It-teng7 si7 kap Ong5 Ki5 oh8 cho3 phainn2, chit e5 gin2-a2 i2-cha2 to be7 an2-ne--leh......” Ma-ma it-tit8 jin7-ui5 Cheng3-ki5 si7 koai gin2-a2.

“Oeh! Li2 nah long2 m7 kong2-oe7?” Pa-pa ju2 siunn7-khi3--a, Cheng3-ki5 chai-iann2 pa-pa hoeh-ap koan5, ma7 m7-kann2 jia2 i siunn7-khi3, m7-koh pa-pa an2-ne ka7 pek, soah hou7 i ju2 kin2-tiunn.

“Si7 m7-si7 hit e5 Ong5 Ki5 ?” Pa-pa bin7 seh8 hiong3 ma-ma: “In tau tian7-oe7 kui2 hoan? Goa2 kha3 tian7-oe7 ka7 in pe7-bo2 kong2.”

Cheng3-ki5 chit8 thiann-tioh8 pa-pa beh kha3 tian7-oe7 khi3 Ong5 Ki5 in tau, kui e5 lang5 thiau3--khi2-lai5, hoah kong2: “Li2 siunn7 beh chhong3 siann2? Li2 mai3 tak8 pai2 tng2--lai5 to siunn7 beh ka7 goa2 me7!” I siunn7 beh iong7 chit pou7 lai5 choan2-gi5 pa-pa e5 chu3-i3.

“Li2 kong2 siann2-mih? Cho3 m7-tioh8 tai7-chi3 koh kong2 chit chiong2 oe7!” Pa-pa kui e5 bin7 tiunn3 ang5--khi2-lai5, siang-chhiu2 kun5-thau5-bo2 tenn7 kah an5-an5-an5.

“To7-si7 an2-ne, tak8 pai2 tng2--lai5 to beh ka7 goa2 me7, peng5-siong5-si5-a2 koh bo5 teh ka7 goa2 koan-sim.” Cheng3-ki5 kam2-kak chin ui2-khut, pat8-lang5 e5 pa-pa tak8 kang long2 e7 tng2 chhu3, ka-ti7 e5 pa-pa soah chit8 goeh8-jit8 chiah tng2-lai5 2~3 kang, chhu3--nih kan-tann u7 ma-ma kap che-che nng7 e5 cha-bou2, chin che7 i u7 chhu3-bi7--e5, ma-ma kap che-che long2 bo5 siann2 chhu3-bi7. I tiann7-tiann7 kam2-kak kap Ong5 Ki5 in kong2 ng5-sek chhio3-oe7, khoann3 A phinn3 ke khah u7 i3-su3, m7-koh pe7-bo2 soah jin7-ui5 Ong5 Ki5 si7 put-tat-put-chhit e5 chhit-tho5 gin2-a2.

“Li2 kong2 siann2-mih? Goa2 bo5 hoat-tou7 tng2--lai5, ma7-si7 ui7-tioh8 chiah8 thau5-lou7 chhi7 lin2, na7 bo5, lin2 beh an2-choann2 u7 png7 thang chiah8?” Pa-pa cheng3-keng siunn7-khi3--a, i siunn7 kong2, tak8 kang ti7 Hoa-lian sian3 hai2-hong, phak8 jit8-thau5, cho3 chhou-tang7 e5 khang-khoe3, long2 si7 ui7-tioh8 chit e5 ke, tak8 pai2 koh tioh8 hou7 hiah-e5 goa7-seng2-khiunn e5 chu2-koan2 tiau, i long2 jim2--loh8-lai5 bo5-ai3 ke3-kau3, to7-si7 ui7-tioh8 beh than3 he tam7-poh8-a2 sin-sui2 lai5 ui5-chhi5 in chit e5 ka-teng5, chit-ma2 in kiann2 keng3-jian5 tng i e5 bin7 kong2 chit chiong2 oe7.

“Than3 siann2-mih chinn5? Goa2 lian5 leng5-iong7-chinn5 to bo5, lang5......” Cheng3-ki5 kam2-kak ka-ti7 kong2 kah u7 koa2 chhiau-koe3, m7-koh oe7 to i2-keng kong2 chhut chhui3--a.

Pa-pa sim-lai7 chit8 chun7 ka2-thiann3, si7 a7, ti7 chit e5 si5-tai7, cho3-kang-a2 chit8 goeh8-jit8 than3--tioh8 e5 chinn5 kek8-ke thang ui5-chhi5 chhu3--nih e5 khai-siau nia5, chhu3--nih hit tai5 chhai2-sek tian7-si7, koh si7 gin2-a2 khoann3-tioh8 pat8-lang5 tau u7, it-chai3 ka7 ai-kiu5, i chiah ka7 ou-peh8 tian7-si7 oann7-tiau7, ui7-tioh8 be2 chit tai5 chhai2-sek tian7-si7, i chhui3-khi2-kin ka7--leh, ke ka-pan kui2-na7 le2-pai3, chiah u7 thang be2--e5, nah koh u7 siann2-mih chinn5 thang hou7 gin2-a2 cho3 leng5-iong7-chinn5?

“Li2 chit e5 gin2-a2, goa2 khoann3, bo5 hou7 li2 chit8-koa2 ka3-si7 be7-sai2--chit!” Pa-pa soa3-chhiu2 sa chit8 ki sann-keng-a2 to7 tui3 Cheng3-ki5 seng-khu sut--loh8-khi3, Cheng3-ki5 kam2-kak phoe5-hu thiann3 kah beh lih--khui-a, bak8-sai2 sui5 lian3--chhut-lai5, koh na2 si3-ke3 siam2 pa-pa chhiu2--nih e5 sann-keng-a2.

“Ah, mai3 an2-ne--lah! Cheng3-ki5, kin2 ka7 pa-pa hoe7 sit-le2!” Ma-ma bak8-sai2 na2 tih na2 beh chou2-tong3 liah8-kong5 e5 pa-pa, che-che ma7 chau2 chhut-lai5 khou2-khng3: “Pa5--a2, mai3 an2-ne--lah! Pa5--a2!” M7-koh pa-pa chhiu2--nih e5 sann-keng-a2 iau2-si7 it-tit7 tui3 Cheng3-ki5 seng-khu sut--loh8-khi3.

Cheng3-ki5 tong3 be7-tiau5--a, chau2 jip8-khi3 pang5-keng lai7, ka7 mng5 so2--khi2-lai5, pa-pa chhut-lat8 long3 kui2-e7-a2 mng5, long3 be7 khui, kong-kek8 chiah theng5--loh8-lai5.

Chit me5, Cheng3-ki5 thiann-tioh8 pe7-bo2 ti7 in pang5-keng--nih kong2 chin ku2 e5 oe7, ka-ti7 bak8-sai2 lau5--leh lau5--leh chiah khun3--khi3.

Sio-phah e5 tai7-chi3 chin kin2 to7 hou7 lau7-su chai-iann2--a, hak8-hau7 koat-teng7 beh thai5-ke-ka3-kau5, thang ho2 ui5-hou7 hak8-hau7 e5 hong-khi3.

Cheng3-ki5 lai5 kau3 hak8-hau7, seng-khu e5 khang-chhui3 iau2 ti7--leh, tiam7-tiam7 che7 ti7 kau3-sek lai7-te2, siunn7-tioh8 kap pa-pa e5 tui3-oe7, bak8-khou soah ang5--khi2-lai5.

“Li2 bak8-chiu an2-choann2--a? Kam2 si7 bo5 song2-khoai3? Goa2 e5 chhiu2-kin-a2 si7 chheng-khi3--e5, e7-sai2 theh8 khi3 chhit.” Che7 ti7 Cheng3-ki5 pinn--a2 e5 cha-bou2 gin2-a2 kio3 cho3 “Ng5 Siok-cheng”, i khoann3-tioh8 Cheng3-ki5 teh kan-khou2, soa3-chhiu2 sa chhiu2-kin-a2 hou7 i.

Cheng3-ki5 ka7 khoann3--chit8-e7, ka7 chhiu2-kin-a2 chiap koe3 chhiu2, seh-sia7 liau2-au7 to7 koh tiam7-cheng7--khi2-lai5.

Siok-cheng kam2-kak Cheng3-ki5 lang5 chin ho2, koh chin gau5 oe7-tou5, m7-koh choe3-kin7 m7-chai si7 an2-choann2, ha7-kho3 long2 chau2 khi3 pian7-sou2 thau chiah8-hun, siong7-kho3 e5 si5 kui seng-khu long2 hun-bi7, hou7 i kiong7 beh tong3 be7-tiau5.

“Cheng3-ki5, pang3-oh8 kam2 beh lai5 goan2 tau sng2? Goan2 pa-pa, ma-ma kin-a2-jit8 chhut--khi3, lan2 e7-sai2 thau chiah8 chin che7 mih8-kiann7--ou!” Siok-cheng in chhu3 si7 kam2-a2-tiam3, tak8 pai2 long2 chin pa-kiat chhiann2 tong5-oh8 khi3 in tau chiah8 si3-siu3-a2.

“Ouh! Ho2 a......” Cheng3-ki5 ka7 Siok-cheng khoann3--chit8-e7, sim-lai7 chin kam2-kek.

Chit chun7, Sim2 Leng5-sin3 ui3 goa7-khau2 chong5--jip8-lai5, khi3-phut-phut kong2: “M7-ho2--a! A-po5-a2 beh ka7 Ong5 Ki5 the3-hak8!”

“Siann2-mih!”

Chhiu-thinn, si7 koann-bang khui-hoe e5 kui3-chiat, ti7 hong tiong hainn3--leh hainn3--leh e5 koann-bang, hou7 lang5 kam2-kak pi-siong.

Ti7 khe-pinn, senn kah kui phian3 e5 koann-bang pinn--a2, u7 chit8 keng thou2-ti7-kong bio7-a2, he si7 in sia7-khu e5 sin3-giong2 tiong-sim, Ong5 Ki5 in tiann7-tiann7 ti7 chia chu7-hoe7.

Khong-khi3 tiong u7 Chin3-eng5 kang-giap8-khu pai5--chhut-lai5 e5 hoa3-hak8 hui3-khi3 e5 bi7. Chit tin7 kok-tiong-seng tiam7-tiam7 che7 ti7 thou2-ti7-kong bio7-a2 e5 chioh8-i2-a2 teng2, chioh8-i2-a2 peng-peng, liang5-liang5, Cheng3-ki5 bo5 se3-ji7 ka chit8 e7 leng2-sun2.

“Soah--lah, e7-tang3 an2-choann2?” Ong5 Ki5 chhoan2 chit8 e7 toa7-khui3: “Choan2 khi3 ki5-thann hak8-hau7 ma7 be7-bai2, siong7 bo5, be7 chhiunn7 lan2 chia koan2 chiah giam5.”

Ong5 Ki5 kam2 chin-chiann3 bo5 iau3-i3? Koh u7, hoat-seng chit khoan2 tai7-chi3, in pe7-bo2 e7 an2-choann2 siunn7? Cheng3-ki5 sim-lai7 an2-ne teh siunn7, m7-koh m7-kann2 kong2--chhut-lai5.

“Ki5-sit8, lan2 hun3-to7-a2 cha2 to7 khoann3 lan2 bo5 sun7-gan2--a, chit pai2 si7 than3 ki-hoe7 po3-hok8, chhiunn7 goa2, tak8 pai2 to hou7 i cham3 kah siong7 chham2, lin2 khoann3, teng2-pai2 hou7 i phah e5 siong-hun5 iau2 ti7--leh.” Sim2 Leng5-sin3 ka7 sann giu2--khi2-lai5, ki5-tiong-kho2 kok-bun5 kho2 bo5 ho2 hong5 phah e5 siong-hun5, geng5-hoeh na2 chit8 tiau5 chit8 tiau5 thang5 ti7 i kha-chiah-phiann.

“Si7 ah, i si7 beh piau2-hian7 hou7 hau7-tiunn2 khoann3, thang ho2 seng-kip, ka sin-sui2, kan2! Piau2-kiann2!”

“Sai2 lin2 nia5--leh, nah e7-sai2 hou7 i chiah ho2-koe3!”

“Thiann kong2 in kiann2 thak8 Tiong-cheng3 Kok-tiong, peng5-siong5-si5-a2 chin chhau3-phui3, ma7 chin che7 lang5 khoann3 i be7-song2, kui-khi3--lah, lan2 chhoe7 chit8 kang lai5 ka7 kham3 pou3-te7.”

Cheng3-lang5 ju2 kong2 ju2 hoann-hi2, Ong5 Ki5 hiong5-hiong5 oat8-thau5 mng7 Cheng3-ki5: “An2-choann2? Beh tau3-tin7 khi3--bo5?”

Cheng3-ki5 gang7--chit8-e7, bin7-a2 ang5-ang5 kong2: “Be7-sai2, goa2 ai3 tng2--khi3-a, na7 bo5, goan2 pe7-bo2 e7 ka7 goa2 me7.”

“Oeh! Li2......” U7 lang5 siunn7 beh chi2-chek Cheng3-ki5, Ong5 Ki5 ka7 tong3--loh8-lai5,” Bo5 iau3-kin2--lah, li2 kin2 tng2--khi3, lan2 chiah koh lian5-lok8.”

Kap cheng3-lang5 sio-si5 liau2-au7, thinn-sek ma7 am3--a, Cheng3-ki5 un5-un5-a2 kiann5 tng2 chhu3, lang5-iann2 giu2 kah tng5-tng5, tauh8-tauh8-a2 ng3 thau5-cheng5 soa2 tin2-tang7.

“Hai2, Cheng3-ki5, nah e7 chit8 e5 lang5 tng2 chhu3?” Ng5 Siok-cheng ui3 au7-piah chau2--lai5, tinn-but-but ka7 mng7.

“Ouh! Bo5--lah, goa2 tu2 kap Ong5 Ki5 in hun-khui nia5.” Cheng3-ki5 sio2-khoa2 kin2-tiunn.

“Ouh!” Siok-cheng chhui3-tun5 khiau3-tu-tu: “Ki5-sit8 lan2 to7--e5 ma7 siunn chhiau-koe3--a, goa2 kam2-kak Ong5 Ki5 cho3-lang5 be7-bai2, kan-tann si7 seng3-te7 siunn chhong2-pong7, li2 kong2 tioh8--bo5?” Siok-cheng na2 kong2 seng-khu na2 hainn3, siunn7 beh tit-tioh8 Cheng3-ki5 e5 jin7-tong5.

“Hmh.” Cheng3-ki5 chin hoann-hi2 ka7 Siok-cheng kong2: “Tioh8 a7, li2 ma7 an2-ne siunn7--ou? Goa2 ma7 an2-ne jin7-ui5! Li2 khoann3 Ki5--a2, ki5-sit8 i u7 chin che7 chhu3-bi7 e5 koai3 chhut-thau5, A-ti-a2 sou3-hak8 chin kiong5, m7-koh ki5-thann kho si7 khah bai2......”

“Tioh8--lah!” Siok-cheng ka7 chheh-pau hainn3--chit8-e7: “Li2 m7-si7 pang3-oh8 beh lai5 khi3 goan2 tau?”

“Ho2 a7!”

Ng5 Siok-cheng in chhu3 u7 nng7 chan3 lau5, it lau5 cho3 tiam3-bin7, ji7 lau5 si7 khia7-ke, te7-tiam2 chin oa2 hak8-hau7, tong5-oh8 ha7-kho3 iah-si7 pang3-oh8 long2 e7 lai5 chia be2 mih8-kiann7, seng-li2 be7-bai2. Kin-a2-jit8, Siok-cheng choan-kang ka7 thih-mng5 pang3--loh8-lai5, chhoa7 Cheng3-ki5 khi3 lau5-teng2 khai-kang2.

“Lin2 chhu3 chin ho2 neh.” Cheng3-ki5 khoann3 kheh-thiann e5 hi5-siunn-a2, lai7-te2 u7 chiok che7『熱帶魚』, hi5-chhui3 pinn--a2 koh it-tit8 puh phok8-a2, i khoann3 kah seh8-sin5.

“Bo5--lah. Beh chiah8 piann2--bo5? Chin ho2 chiah8--ou! Tiam3--nih chin han2-tit chin3 chit chiong2 piann2.” Siok-cheng che7 khi3 Cheng3-ki5 pinn--a2, seh chit8 ap piann2 hou7 i, chhio3-chhio3-a2 mng7: “Oeh, Cheng3-ki5, li2 i2-au7 siunn7 beh cho3 siann2?”

Siok-cheng ju2 oa2 ju2 kin7, Cheng3-ki5 kam2-kak seng-khu sio2-khoa2 sio-sio, thau5-khak-hiah8-a2 ma7 teh lau5 chhin3-koann7.

“Ouh......m7-chai neh, m7-bat siunn7--koe3 neh......”

Cheng3-ki5 kin2-tiunn kah m7-chai beh an2-choann2 in3, nng7 lui2 bak8-chiu ma7 m7-kann2 khoann3 Siok-cheng, kan-tann kann2 ka7 thau khoann3, soah bo5 se3-ji7 khoann3-tioh8 Siok-cheng e5 heng-kham2.

Tng chheng-chhun-ki5 e5 Siok-cheng sin-chai5 be7-bai2, Cheng3-ki5 siunn7-tioh8 hak8-hau7 “kian7-khong kau3-iok8-kho3” e5 lau7-su bat kong2--koe3, chit e5 si5-chun7 e5 cha-bou2 gin2-a2『性特徵』e7 tauh8-tauh8-a2 beng5-hian2, siunn7--leh siunn7--leh, Cheng3-ki5 soah phainn2-se3 kah bin7 ang5--khi2-lai5.

“An2-ne--ou.” Siok-cheng ka7 thau5-mng5 poe2--chit8-e7: “Ki5-sit8 goa2 ma7 bo5 siunn7 chheng-chho2, li2 khoann3, goa2 ti7 lan2 pan e5 kong-kho3 ma7 m7-si7 chiann5 ho2, khoann3--lai5 seng2-lip8 lu2-tiong si7 kho2 be7-tiau5--a, tioh8-ai3 lai5 khi3 thak8 ko-chit--a. Thiann to7--e5 kong2, kho2 ko-chit--e5 bo5 siann2 chian5-tou5, seng-oah8 ma7 bo5 chhiunn7 ko-tiong-seng hiah cheng-chhai2, goa2 siunn7, goa2 chit si3-lang5 e7 koe3 kah chin phou2-thong......”

Cheng3-ki5 thiann-tioh8 chiah-e5 oe7, chin cheng3-keng ka7 in3: “Be7--lah, kho2 ko-chit ma7 be7-bai2 a7!” I jin7-ui5 lang5 e5 ke3-tat8 bo5 eng3-kai iong7 seng5-chek kap thak8 e5 hak8-hau7 lai5 koat-teng7, m7-koh soah m7-chai beh an2-choann2 piau2-tat8 ka-ti7 e5 i3-su3. Oe7 kong2 soah, tit8-tit8 siong3 Siok-cheng, kam2-kak i chin kou2-chui, si7 an2-choann2 kang7 pan che7 cho3-hoe2 chiah ku2--a long2 m7-bat hoat-hian7?

Liau2-au7, nng7 e5 lang5 che7 ti7 kheh-thiann khoann3 tian7-si7, kau3 9 tiam2 goa7 chiah sio-si5.

Ong5 Ki5 in kap Cheng3-ki5 hun-khui liau2-au7, keng2 chit8 kang am3-thau5-a2 chau2 khi3 chhi7-khu e5 Tiong-cheng3 Kok-tiong chhoe7 hun3-to7 chu2-jim7 in kiann2, ka7 phah kah poann3-sio2-si2, chiann3-lui2 bak8-chiu koh hiam2-a2 chhenn-me5.

Keng3-chhat-kiok8 siau3-lian5-chou--e5 si3-ke3 teh tham3 siau-sit, koh long2 chhoe7 bo5 soann-soh iah-si7 cheng3-ki3, chit kiann7 an3 choann-a2 an2-ne chun2-soah. Ong5 Ki5 ma7 cheng3-sek choan2 kau3 leng7-goa7 chit8 e5 sia7-khu e5 kok-tiong khi3 thak8, koh lai5 kap Cheng3-ki5 to7 khah han2-tit lian5-lok8--a, Cheng3-ki5 chit-ma2 khah chiap8 kap Sim2 Leng5-sin3 cho3-hoe2, chhun e5 si5-kan long2 teh chun2-pi7 lian5-kho2.

Lian5-kho2 cheng5 sann ko3-goeh8, Sim2 Leng5-sin3 iok Cheng3-ki5 chhut--lai5, an3-sng3 am3-si5 beh ho2-ho2-a2 lai5 siau2--chit8-tiunn5. Cheng3-ki5 kian3-gi7 chhoe7 Tan5 Bun5-pin chhut--lai5, nng7 e5 to7 sio-chio kiann5 khi3 Tan5 Bun5-pin in tau, kiann5 kau3 in mng5-kha-khau2, soah thiann-tioh8 lai7-te2 u7 chit8 chun7 chit8 chun7 teh hau2 e5 siann.

Tan5 Bun5-pin khoann3-tioh8 Sim2 Leng5-sin3 kap Cheng3-ki5 lai5 kau3 in mng5-chhui3, ka7 chhiu2-thau5 ka-kang e5 tian7-soann3 khng3--leh, ka7 seng-khu pinn teh hau2 e5 ma-ma khoann3--chit8-e7, tauh8-tauh8-a2 kiann5--chhut-lai5.

“Goan2 a-hiann e-pou khi3 Ke-lang5-ho5 sng2 chui2, soah khi3 tu7--si2, goa2 ai3 ka7 chhu3--nih tau3-sann-kang7, hoan7-se3 bo5 hoat-tou7 kho2 lian5-kho2--a.”

Sim2 Leng5-sin3 kap Cheng3-ki5 thiann-tioh8 chit e5 siau-sit, gang7-gang7 khia7 ti7 hia, koe3 u7 chit8-khun2-a2, chiah bok chhut kui2 ku3 an-ui3 e5 oe7, kong2 soah, tiam7-tiam7-a2 li7-khui, ti7 am3-am3 e5 ke-a2-lou7 so5--leh so5--leh.

“Ho2--lah, lan2 lai5 khi3 chhoe7 Chheng--a2.” Chheng--a2 si7 sia7-khu--nih e5 kak-thau5, sia7-khu e5 lang5 long2 e7 kiann--i, mia5-siann chin bai2, Sim2 Leng5-sin3 m7-chai tang-si5 khai-si2 kap in teh tau3-tin7.

“An2-ne kam2 ho2?”

“U7 siann2 bo5 ho2--e5? Kiann5--lah, in tng teh phah moa5-chhiok neh!”

Sim2 Leng5-sin3 chhoa7 Cheng3-ki5 lai5 kau3 chit8 keng ji7 lau5 e5 kong-u2, lai7-te2 bo5 siann2 thang-kng, ou-ou am3-am3, long2 si7 chiah8-hun e5 ian-bu7. Cheng3-ki5 khoann3-tioh8 si3 e5 lang5 ui5 cho3 chit8 toh, tng teh phah moa5-chhiok, ki5-tiong chit8 e5 thng3-pak-theh, kah-chiah-phiann long2 chhiah-ji7.

“Hmh, li2 lai5--a-ou, che7--chit8-e7, tan2--leh thai5 hun2-chiau2 lai5 chiah8.”

“Siann2-mih hun2-chiau2-a2?” Cheng3-ki5 oa2-kin7 Sim2 Leng5-sin3, se3-se3-siann ka7 mng7.

“To7-si7 in khi3 thau liah8 pat8-lang5 chhi7 e5 hun2-chiau2-a2, chu2 moa5-iu5 chin ho2-chiah8--ou!”

To7 an2-ne, Cheng3-ki5 ti7 Chheng--a2 in chhu3 chiah8 bo5 siann2 ho2-chiah8 e5 hun2-chiau2-bah, chiah8 kah chin put-an, chiah8 soah, sim-koann-thau5 ngai7-giok8 ngai7-giok8 choann-a2 tng2 chhu3.

Au7--lai5 Cheng3-ki5 chhoe7 Sim2 Leng5-sin3 tam5, khng3 i m7-thang koh kap Chheng--a2 in hit phang7 lang5 tau3-tin7 khah ho2. Sim2 Leng5-sin3 ka7 kong2, Chheng--a2 ki5-sit8 ma7 chin khou2-lian5, pa-pa cho3 chheng-kiat-tui7 hong5 long3--si2, ma-ma ka7 lang5 se2-sann than3 sou2-hui3 tou7 jit8-chi2, Chheng--a2 bo5 lang5 koan2, m7-chiah e7 pian3 phainn2.

Cheng3-ki5 m7-chai beh an2-choann2 ka7 in3.

Joah8--lang5 e5 lian5-kho2 kiat-sok liau2-au7, Cheng3-ki5 chau2 khi3 chhoe7 Ng5 Siok-cheng .

Siok-cheng chheng7 chit8 su joah8--lang5 e5 iunn5-chong, ti3 chit8 teng2 chah8 jit8-thau5 e5 bo7-a2, sim-cheng5 khin-song2 kap Cheng3-ki5 ti7 khe-pinn san3-pou7.

“Li2 kam2知? Goa2 kong2--e5 bo5 m7-tioh8, goa2 chin-chiann3 kho2 be7 tioh8 lu2-tiong, ha ha......” Siok-cheng bak8-chiu nih--leh nih--leh: “Goa2 siunn7, goa2 e7-sai2 kho2 seng2-lip8 ko-chit, thiann kong2 ma7 be7-bai2, li7 chhu3 koh kin7......”

“Siok-cheng .” Cheng3-ki5 chin cheng3-keng ka7 kong2: “Li2 sim-lai7 kam2 be7 kan-khou2?”

“Kan-khou2? Be7--lah, hoainn5-tit8 chheh thak8 be7 iann5--lang5, to7-si7 an2-ne mah.”

“Kam2 kong2 chheh thak8 be7 iann5--lang5, to7 chu3-teng7 ai3 hou7 lang5 tah8 ti7 kha-te2?” Cheng3-ki5 bin7-sek bo5-sin5 bo5-sin5, khoann3 tui3 tng beh loh8-soann e5 jit8-thau5.

“Cheng3-ki5 , li2 chiok ki5-koai3 neh! Goa2 thiann bo5 li2 teh kong2 siann2. Tioh8--lah, li2 kam2 kho2 u7 tiau5? Kam2 beh khi3 thak8?”

“Tiau5 si7 u7 tiau5, m7-koh seng5-chek bo5 ho2, goa2 siunn7 beh khi3 thak8 bi2-kang-kho, goa2 khah ai3 oe7-tou5, tek8-piat8 si7 oe7 bang3-kah, goa2 siunn7 beh cho3 oe7 bang3-kah te7 it liu5 e5 lang5.”

“Chin--e5-ou? An2-ne chiok ho2 neh.”

Cheng3-ki5 sim-lai7 teh siunn7, kam2 u7 kho2-leng5 tak8 kang long2 kap Siok-cheng tau3-tin7. M7-koh i bo5 siunn7-tioh8 kong2, in-ui7 i ka-ti7 bo5 chu3-i3, koh nng7 e5 lang5 hak8-hau7 bo5 kang7 keng, seng-oah8 e5 ku7-li5 soah ju2 lai5 ju2 hng7, tauh8-tauh8-a2 nng7 e5 lang5 lian5-lok8, chu7-hoe7 e5 ki-hoe7 ju2 lai5 ju2 chio2, koh Siok-cheng chai-iann2 i kap chit8-koa2 lou5-moa5 kiann5 chin oa2, kap i to7 tauh8-tauh8-a2 sou-oan2--khi3-a.

Khi3 thak8 ko-tiong liau2-au7, in-ui7 hak8-hau7 li7 chhu3 u7 chit8 chat, Cheng3-ki5 tak8 kang chin cha2 tioh8-ai3 khi2-chhng5, poann5 nng7 pan chhia kau3 hak8-hau7, pang3-oh8 tng2 kau3 chhu3 ma7 long2 chin oann3--a, kap chhu3--nih e5 lang5 chih-chiap ma7 ju2 lai5 ju2 chio2, Cheng3-ki5 hiong5-hiong5 kam2-kak chin thiong3.

Ma7 in-ui7 chhu3--nih e5 lang5 chit-ma2 khah bo5 ki-hoe7 chhap Cheng3-ki5 e5 tai7-chi3, i ti7 hak8-hau7 e5 seng-oah8 ma7 khai-si2 hong--khi2-lai5, kap kok-tiong e5 si5 pi2--khi2-lai5 soah ju2 hong3-tong7, kui kang kiat-tong2-seng5-kun5, kap lang5 sio-chenn3. Tai7-pou7-hun7 tong5-oh8 long2 kiann jia2 tai7-chi3, to7 khah bo5-ai3 kap Cheng3-ki5 kau-chhap, piau2-bin7 siong7 koh ka2-na2 chin ka7 chun-tiong7, hou7 Cheng3-ki5 kioh-si7 ka-ti7 si7 in pan e5 lau2-toa7, soah khai-si2 hiang2-siu7 ui-koan5 chah--lai5 e5 ho2--chhu3, chhiunn7 chhin3-chhai2 ka7 tong5-oh8 khui-chhui3 iah-si7 sio2-khoa2 ui-hiap8--chit8-e7, to7 e7 u7 chinn5 thang khai.

Tong-jian5, chit khoan2 seng-oah8 ui5-chhi5 bo5 ku2.

U7 chit8 pai2, i ui7 beh kek toa7-pan7 cho3 lau2-toa7, the3 ka-ti7 pan e5 tong5-oh8 chhut-thau5 kai2-koat tai7-chi3, soah hou7 lang5 kio3 chhut-khi3 kau3-sek.

“Chhoe7 goa2 chhong3 siann2?”

“Li2 lai5 to7 chai.”

In2 i chhut--lai5 e5 lang5 chhoa7 i khi3 hak8-hau7 e5 sit8-sip8 kang-tiunn5, hit e5 sou2-chai7 khoann3--khi2-lai5 chin phian-phiah, si3-peng5 tun2 chiann5 che7 thih-kun2-a2.

Cheng3-ki5 khoann3-tioh8 chit8 e5 sann-ni5-a2--e5 teh tan2--i, kiann5 oa2 e5 si5 i chiah ti3-kak bo5 siann2 tioh8, ki5-thann lang5 liok8-liok8-siok8-siok8 ui3 pinn--a2 kiann5--chhut-lai5, chhiu2--nih long2 giah8 thih-kun2-a2.

Chit siann hai7--a, in lang5 chiah che7, be7-sai2 kap in nge7-piann3, beh chau2 koh be7-hu3--a, na7 chhu2-li2 bo5 ho2-se3......, Cheng3-ki5 sim-koann-te2 chiok kin2-tiunn--e5.

“Thiann kong2 li2 chin hiau-pai, it-ni5--e5 si7 li2 teh chhoa7--e5 si7--bo5?” Chhoa7-thau5--e5 khui-chhui3 ka7 mng7.

“Li2 siunn7 beh kong2 siann2 to7 kin2 kong2, bian2 koh a-m2 a-peh kong2 chit8 tui.” Cheng3-ki5 sim-lai7 siunn7 kong2 hoainn5-tit8 siam2 be7 khi3--a, kui-khi3 khah khi3-phek--leh, chhiunn7 cha-pou-kiann2 an2-ne kap in piann3 khoann3-mai7.

“Hmh! U7-iann2 si7 kioh-siau3.” Chhoa7-thau5--e5 kong2: “Thiann kong2 li2 beh the3 lin2 pan--e5 kai2-koat tai7-chi3, chin tu2-ho2, kap i u7 bun7-te5 ai3 kai2-koat--e5 to7-si7 goan2 se3-han3--e5.”

Tang2--e5 si7 Cheng3-ki5 in kang7 pan e5 tong5-oh8, choe3-kin7 i jia2-tioh8 hak8-hau7 lai7-te2 chit8 e5 sio2 kak-thau5, chau2 lai5 kap Cheng3-ki5 chham-siong5, Cheng3-ki5 bo5 kho2-lu7 to7 tap-eng3 beh ka7 thin7, siunn7 be7 kau3 soah an2-ne lai5 jia2-tioh8 ma5-hoan5.

Ki5-sit8 Cheng3-ki5 kap Tang2--e5 kau-cheng5 bo5 joa7 chhim, i kan-tann si7 chit8-si5 chhau3-phui3 chiah tap-eng3 beh ka7 thin7, na7 ui7-tioh8 chit chiong2 tai7-chi3 hong5 bok sit8-chai7 chin be7-ho5.

“Goan5-lai5 si7 an2-ne, goa2 chai-iann2--a, m7-koh li2 na7 beh tam5-phoann3, an2-ne ma7 siunn bo5 seng5-i3--a.” Cheng3-ki5 teh siunn7, tui3-hong ki3-jian5 siunn7 beh kai2-koat tai7-chi3, ka-ti7 koh si7 te7 sann chia2, in eng3-tong be7 tah8 nge8, koh-chai3 kong2 in ma7 m7-chai ka-ti7 bakuh u7 nge7--bo5, choann-a2 koh ka7 chhiang3 chit8 ku3: “Li2 kong2 siann2?”

Pinn--a2 e5 lang5 hou7 i e5 oe7 kek--tioh8, siunn7 beh tang7-chhiu2, m7-koh sui5 hou7 chhoa7-thau5--e5 tong3--leh: “Goan2 m7-si7 chiam-tui3 li2 lai5--e5, goa2 chit-ma2 ka7 oe7 kong2 hou7 chheng-chho2, goan2 se3-han3--e5 ti7 hak8-hau7 na7 chhut siann2-mih tai7-chi3, li2 to7 chham2--a, chai--bo5?”

“Ti7 hak8-hau7 goa2 e7-tang3 po2-cheng3, m7-koh na7 ti7 goa7-khau2 chhut tai7-chi3, goa2 to7 bo5 hoat-tou7--a.”

“Kiann5, lai5 chau2.” 30 kui2 e5 lang5 ka7 thih-kun2-a2 phiann--leh, kiann5 chhut sit8-sip8 kang-tiunn5, lau5 Cheng3-ki5 chit8 e5 lang5 khia7 ti7 hia.

Cheng3-ki5 chhoan2 chit8 e7 toa7-khui3, kui e5 lang5 na2 hi--khi3 kang7-khoan2.

Sim-sin5 khah tiann7 liau2-au7, Cheng3-ki5 chau2 tng2-khi3 kau3-sek, khoann3-tioh8 Tang2--e5 tng teh kap cha-bou2 gin2-a2 kong2-sng2-chhio3.

Cheng3-ki5 chiann5 be7-song2, kio3 Tang2--e5 koe3-lai5 me7--kui2-ku3, boe2--a2 siunn7-siunn7--leh, si7 ka-ti7 ui7-tioh8 beh kek toa7-pan7 lai5 liau5 chit thoann, bian2 oan3-than3 pat8-lang5, to7 bo5 koh kong2 siann2--a.

Keng-koe3 chit kiann7 tai7-chi3 liau2-au7, Cheng3-ki5 kam2-kak chit khoan2 seng-oah8 chin ia3-sian7--a, siunn7 beh cho3 chit8-koa2 kai2-pian3, m7-koh lang5 na7 hong5 teng7-heng5, to7 chiok phainn2 koh khi3 kai2-pian3 pat8-lang5 tui3 ka-ti7 e5 in3-siong2, koh-chai3 kong2, Cheng3-ki5 e5 koat-sim ma7 bo5-kau3, soa3--loh8-lai5 e5 jit8-chi2, kang7-khoan2 put-si5 teh oan-ke, sio-phah, ui-hiap8, the3 lang5 chhut-thau5.

Thak8 ko-tiong chit toann7 si5-kan, i ma7 tiann7 khi3 chhoe7 Sim2 Leng5-sin3, Sim2--e5 kap ki5-thann lang5 kang7-khoan2, ma7-si7 thak8 ko-chit, koh si7 hong-pheng5 bo5 kai3 ho2 e5 ko-chit. Sou2-ui7 hong-pheng5 bo5 ho2, si7 kong2 seng-hak8-lut8 ke7, su-chu bai2, hak8-seng long2 ai3 ti7 goa7-khau2 jia2 su7-hui hit khoan2--e5.

Chit kang, Sim2--e5 chhoa7 Cheng3-ki5 khi3 chham-ka chit8 e5 su-jin5 chu7-hoe7.

He si7 Chheng--a2 kap chit8 tin7 te7-thau5 lou5-moa5 e5 chu7-hoe7, tak8-e5 lang5 bin7 khoann3--lai5 long2 phainn2-chheng3-chheng3, chhiunn7 tian7-iann2 lai7-te2 phainn2-lang5 e5 kak-sek.

In chai-iann2 Cheng3-ki5 si7 Sim2 Leng5-sin3 e5 peng5-iu2 e5 si5, to7 chiann5 sio-loh8 kap i sio-chioh-mng7.

“Lai5 lai5 lai5, lim-chiu2, m7 lim to7-si7 boai3 hou7 goa2 bin7-chu2.”

In-ui7 ke-kiam2 u7 ti7 goa7-khau2 teh chau2-chong5, chit khoan2 tiunn5-bin7 Cheng3-ki5 ma7 be7 chhenn-sou, m7-koh tui3-hong e5 thai3-tou7 hou7 i bo5 kai3 song2-khoai3.

In ui3 chai2-khi2 lim kau3 am3-si5, it-tit8 lim kau3 Cheng3-ki5 thau5-khak gong5-gong5 e5 si5, Sim2--e5 chiah poe5 i tng2 chhu3.

Ti7 lou7--nih, Cheng3-ki5 tong3 be7-tiau5 ti7 tian7-hoe2-thiau7-a2-kha thou3 kui2-na7 pai2.

“Li2 kam2 koh ho2-se3 ho2-se3?” Sim2 Leng5-sin3 na2 tah Cheng3-ki5 e5 kah-chiah-phiann na2 mng7: “Tioh8--lah, li2 kam2 sek8-sai7 Ah-ong5?”

“Ah-ong5? M7-bat thiann--koe3.”

“I si7 Thian-to7-beng5 e5 hu3-tong5-chu2, goa2 cheng5 chit8-cham7-a2 bat khi3 chhoe7 i, i kong2 chin him-siong2--goa2.”

“Li2 kong2 siann2? Li2......an2-ne hak8-hau7 e5 kho3-giap8 beh an2-choann2?” Cheng3-ki5 chhoah chit8 tio5.

“Hoainn5-tit8 koh thak8 ma7 bo5 siann2 chhu3-bi7--a, put-ju5 pa2-ak si5-kan, ho2-ho2-a2 sng2--chit8-e7.”

Cheng3-ki5 m7-chai beh koh kong2 siann2, kui lou7 to7 long2 tiam7-tiam7 bo5 koh chhut-siann.

I sim-lai7 chin tiunn-tu5, i siunn7 kong2, na7 koh an2-ne loh8--去, m7-tann7 sio2-ti7, hoan7-se3 lian5 i ka-ti7 to e7 ju2 bak ju2 chhim, choe3-au7 e7 chhoe7 bo5 hoe5-thau5-lou7.

Sui-bong2 an2-ne siunn7, m7-koh i sim-lai7 bo5 cho3 siann2-mih koat-teng7, it-tit8 kau3 au7--lai5 thiann-tioh8 nng7 e5 siau-sit.

Te7 it kiann7 si7, goan5-pun2 ti7 kok-tiong hong5 the3-hak8 e5 Ong5 Ki5, choan2 kau3 ki5-thann kok-tiong liau2-au7 to7 chu7-pok8-chu7-khi3, khai-si2 toe3 lang5 teh kiann5 ou-sia7-hoe7, chit8 pai2 teh ka7 lang5『勒索』e5 si5, gia5 chheng3 khi3 chit8 e5 toa7 seng-li2-lang5 chhut chinn5 khi2 e5 toa7-lau5 kang-te7 ka7 lang5 ui-hiap8, goan5-pun2 kan-tann si7 hiong3 khong-khi3 khui-chheng3 beh kang5 heh-kiann, siunn7 be7 kau3 soah toann7-tioh8 chit8 e5 kang-lang5, hit e5 kang-lang5 tong-tiunn5 si2--khi3, Ong5 Ki5 hong5 thong-chip8, tho5 khi3 lam5-pou7.

Thiann kong2 hit e5 kang-lang5 u7 nng7 e5 se3-han3 cha-bou2-kiann2.

Te7 ji7 kiann7 si7, Chheng--a2 in-ui7 tiann7-tiann7 phian3 kang7 chng thau-chau2-chhu3 e5 cha-bou2 gin2-a2 e5 kam2-cheng5, tong5-ki bo5 joa7 ku2 to7 ka7 lang5 be7 khi3 Tai5-pak, in2-khi2 chin che7 lang5 put-boan2, cheng5 kui2 kang ti7 Ke-lang5 Kiat-siong5 toa7-lau5 lau5-kha, hou7 lang5 gia5 to-a2 ui3 sim-chong7 tuh8 si2.

Thiann kong2, hiah-e5 cha-bou2 gin2-a2 u7--e5 kan-tann 13 hoe3.

Cheng3-ki5 koat-teng7 beh kiat-sok chit chiong2 seng-oah8.

Hit chun7 i e5 kong-kho3 m7-si7 kai3 ho2, u7 kui2-na7 kho su-iau3 pou2 kho2, m7-koh i long2 thiau kou3-i3 boai3 thak8-chheh, siunn7 beh hong5 the3-hak8, thang choan2 khi3 ki5-thann hak8-hau7 .

In pe7-bo2 chai-iann2 Cheng3-ki5 e5 cheng5-heng5 liau2-au7, ka7 me7--kui2-ku3-a, m7-koh ma7 bo5 i hoat, ma7-si7 tioh8 khi3 ka7 pan7 choan2-hak8 e5 tai7-chi3.

Cheng3-ki5 to7 an2-ne sun7-se3 li7-khui hiah-e5 lang5, choan2 khi3 kau3 Tai5-pak e5 hak8-hau7, ti7 goa7-khau2 soe3-chhu3 toa3, ma7 sng3 si7 li7-khui chhu3--a. Cheng3-ki5 sou2-u7 e5 koan-he7 long2 tioh8-ai3 teng5-sin lai5--koe3.

Cheng3-ki5 iau2 sng3 ho2-un7, poann--khi3 bo5 joa7 ku2, to7 u7 ki5-thann e5 chhu3-kha chu2-tong7 lai5 kap i sek8-sai7. Hit e5 lang5 kio3 cho3 Cheng Chun3, si7 cho3 chui2-tian7--e5, thiann kong2 u7 sin chhu3-kha lai5 toa3, to7 chin hoann-hi2 khi3 ka7 long3-mng5.

Cheng3-ki5 khoann3-tioh8 Cheng Chun3 liau2-au7, sim-lai7 chin giau-gi5: “Sia7-hoe7 jin5-su7 tai7-khai3 long2 m7-si7 siann2-mih ho2-lang5......” Kan2-tan kap i chio-hou--kui2-ku3 liau2-au7, to7 kin2 ka7 pang5-keng-mng5 koainn--khi2-lai5.

M7-koh chit e5 Cheng Chun3 sian-senn sit8-chai7 chin jiat8-sim, tak8 pai2 long2 e7 kap Cheng3-ki5 sio-chioh-mng7, ma7 chin koan-sim i e5 seng-oah8, koh tiann7 chhiann2 Cheng3-ki5 khi3 i pang5-keng lim-te5, khai-kang2.

Si5-kan ku2--lai5, nng7 e5 lang5 ju2 lai5 ju2 sio-loh8, boe2--a2 koh ke kau chit8 e5 chhu3-kha peng5-iu2.

Chit e5 chhu3-kha si7 sang3-phoe--e5, kio3 cho3 Ko Gi5-seng3, chin tiau-tit8, tak8 kang thau3-cha2 khi2-chhng5 long2 e7 thiann-tioh8 i pang5-keng thoan5 lai5 Tai5-gi2 liu5-heng5-koa e5 im-gak8-siann. Si7 Cheng Chun3 seng chau2 khi3 kap chit e5 Ko--sian-senn sio-chioh-mng7, in chiah sio-loh8--khi2-lai5-e5.

In sann e5 tak8 kang siong7-pan, siong7-kho3 tng2--lai5 long2 e7 cho3-hoe2 khai-kang2, siann2-mih to e7-tang3 kang2, m7-koh it-teng7 be7 khiam3 ng5-sek chhio3-oe7. Au7--lai5 koh u7 chit8 e5 Tai7-tong5 Kang-hak8-inn7 e5 hak8-seng ka-jip8 in e5 chu7-hoe7, kio3 cho3 Sio2-ng5.

Chit8 pai2 joah8--lang5 am3-si5, si3 e5 lang5 cho3-hoe2 ti7 Cheng Chun3 pang5-keng teh khai-kang2.

Cheng Chun3 thiau-kang phiak se3-pha tian7-hoe2, hou7 khi3-hun kam2-kak chin iu-cheng7, lang5 ma7 toe3 leh song2-khoai3--khi2-lai5, e7-tang3 than2-peh8 kong2 sim-lai7-oe7.

Chit chun7, Cheng3-ki5 khoann3-tioh8 Cheng Chun3 chiann3-chhiu2 e5 tiong-chainn2 bo5--khi3-a, i chhoah chit8 tio5: “Cheng......li2 e5 cheng2-thau5-a2......”

Cheng Chun3 ka7 ka-ti7 e5 cheng2-thau5-a2 khoann3--chit8-e7, chhio3-chhio3 kong2: “Li2 kong2 chit ki si7--bo5? Bo5 siann2--lah, khi3 hou7 ke-khi3 teh tng7--e5.”

“Siann2?” Ki5-thann lang5 ma7 long2 kiann chit8 tio5.

Cheng3-ki5 chai-iann2 kang-tiunn5 u7 chin che7 ke-khi3, chin gui5-hiam2, chhiunn7 Chin3-eng5 kang-giap8-khu ma7 tiann7 hoat-seng chit chiong2 tai7-chi3, m7-koh thiann-tioh8 Cheng Chun3 an2-ne kong2, sim-thau5 iau2-si7 e7 sng, choann-a2 ka7 mng7: “Kam2 si7 phong-phu2-le2-suh?” Phong-phu2-le2-suh si7 Jit8-pun2-mia5, si7 kong2 chit8 chiong2 kiong5-lek8 ka-ap e5 ke-khi3.

“Si7 ah, chhut-lai5 cho3 tai7-chi3 bo5 joa7 ku2 to7 tu2--tioh8-a, ma7 bo5 hoat-tou7.”

“Hit chun7 kam2 e7 chin thiann3?” Sio2-ng5 chhiunn2 leh mng7.

“Chin ki5-koai3, tu2 hong5 teh--tioh8 e5 si5 bo5 siann2-mih kam2-kak, it-tit8 tan2 kau3 hou7 lang5 sang3 khi3 penn7-inn7, ma-ma lai5 ka7 goa2 khoann3 e5 si5, kui e5 bak8-sai2 chiah lian3--chhut-lai5.”

Cheng3-ki5 kam2-kak Cheng Chun3 chin kian-kiong5, ma7 kam2-kak Tai5-oan5 cho3-kang-a2-lang5 chin khou2-lian5.

M7-koh, Cheng Chun3 chit e5 lang5 chin lok8-koan, ma7 bo5 kah-i3 kam2-siong e5 khi3-hun, sui5 koh ka7 khi3-hun bu2 kah chin hoann-hi2.

Chha-put-to hoan-tiam2--a, Cheng Chun3 hiong5-hiong5 chin cheng3-keng teh mng7: “Lin2 kam2 u7 phinn7-tioh8 siann2-mih bi7?”

Cheng3-ki5 in sann e5 hou7-siong siong3--chit8-e7, koh phinn7-phinn7--leh, kong2: “Bo5 ah, siann2-mih bi7?”

“Na2-chhiunn7 si7 tian7-soann3 sio--khi3 e5 bi7, goa2 khoann3--chit8-e7.” Cheng Chun3 kiam2-cha chhah sio-koan3 e5 tian7-soann3, bo5 siann2 bun7-te5.

Cheng3-ki5 chiah teh siunn7 kong2 si7 Cheng Chun3 siunn bin2-kam2--a, Cheng Chun3 i2-keng chau2 khi3 lau5-boe2-teng2 e5『陽台』kiam2-cha.

“Hai7--a! Hai7--a! Hoe2-sio-chhu3--a!” Cheng Chun3 chau2--tng2-lai5 e5 si5, na2 chong5 na2 hiu, Cheng3-ki5 in long2 kiann--tioh8.

“Beh an2-choann2? M7-bat tu2 koe3 chit chiong2 tai7-chi3......” Cheng3-ki5 sim-lai7 soah kin2-tiunn--khi2-lai5.

“Kin2 khi3 lau5-kha long3 ki5-thann lang5 e5 pang5-keng-mng5.” Cheng Chun3 ka7 the5-chhenn2, in chiah hiong5-hiong5 cheng-sin5, kin2 khai-si2 heng5-tong7.

In kui2 e5 chau2 khi3 lau5-kha, u7--e5 kha3 tian7-oe7, u7--e5 ka7 lang5 long3-mng5, Sio2-ng5 soah toa7-toa7-siann teh hoah: “Chham2--a, lan2 lau5-teng2--e5 bo5 kio3--tioh8!” Kong2 soah, koh chhong2-pong7 chau2--khi2-lih.

Cheng3-ki5 ma7 toe3 leh beh khi2--lih, m7-koh ti7 lau5-thui-khau2 i tiuN-tu5 chit8 bio2. Bo5, e7-sai2 kong2 lian5 chit8 bio2 to bo5.

Cheng3-ki5 sim-koann-thau5 phu5-chhut nng7 chiong2 oan5-choan5 bo5-kang5 e5 soan2-tek: peh--khi2-lih, kho2-leng5 to7 bo5 ki-hoe7 loh8--lai5-a, kam2 e7 hong5 sio si2 ti7 lai7-te2? Boai3 khi2--lih, teng2-koan5 koh teh khun3--e5, hoan7-se3 be7-hu3 chau2 to7 oah8-oah8 hong5 chak--si2 iah-si7 sio--si2.

Che bo5-kau3 chit8 bio2 e5 si5-kan, tui3 Cheng3-ki5 san2-seng chiann5 toa7 e5 chhiong-kek8, sim7-chi3 eng2-hiong2 i bi7-lai5 e5 jin5-seng.

Choe3-au7, Cheng3-ki5 iau2-si7 peh--khi2-lih, ka7 lang5 long2 kio3 chhenn2 liau2-au7, beh ui3 lau5-teng2 loh8--lai5 e5 si5, ou-ian it-tit8 chheng3 tui3 i phinn7-khang jip8--khi3, hai7 i bak8-sai2 it-tit8 lau5, kiann5 kau3 sann lau5 e5 si5 i2-keng kiann5 be7 loh8--khi3-a, kam2-kak ka-ti7 to7 beh si2 ti7 chia--a. M7-koh Cheng3-ki5 iau2-si7 kho3 i3-chi3-lek8 keng kau3 lau5-kha, hoe2 ma7 hou7 koann2--lai5 e5 siau-hong5-tui7 phah hoa--a.

Hit pai2 liau2-au7, in si3 e5 kam2-cheng5 koh khah ho2--a, Cheng3-ki5 tiann7-tiann7 kong2 in si7 “senn-si2 chi kau”, ki5-thann lang5 long2 jin7-ui5 an2-ne kong2 ke-bo2-phoe5 e7 lak kui thou5-kha, m7-koh Cheng3-ki5 soah kam2-kak chin un-loan2, in-ui7 i ti7 hiah kin2-kip e5 si5-chun7, khoann3-tioh8 Cheng Chun3 e5 leng2-cheng7 kap Sio2-ng5 e5 sian7-liong5, chit chiong2 peng5-iu2 chin han2-tit u7.

Cheng3-ki5 choan2-hak8 e5 si5 si7 ko-ji7, lai5 Tai5-pak thak8-chheh tu2-ho2 si7 beh seng ko-sann, ma7-si7 beh lian5-kho2 e5 cheng5 chit8 tang. Chit tang, Cheng3-ki5 pian3 kah ke chin bat tai7-chi3, tak8 kang long2 thak8 kah chin oann3 chiah khun3, ma7 tiann7-tiann7 theh8-tioh8 in pan e5 te7 it mia5. I chin-chiann3 beh phah-piann3 kho2 tai7-hak8.

Chit chun7, Cheng3-ki5 soah ma7 khai-si2 teh koan-sim cheng3-ti7--a. I khai-si2 tui3 chit-ma2 e5 cheng3-hu2 put-boan2, jin7-ui5 in koh hu2-pai7 koh ou-se. I ma7 bo5 jin7-ui5 hoan2-tui3-phai3--e5 u7 joa7 ho2, in m7-bat beh ka7 in e5 chu2-tiunn kong2 chheng-chho2. Cheng3-ki5 pheng5-lun7 e5 chu-sin3 tai7-pou7-hun7 si7 ui3 tian7-si7 kap po3-choa2 khoann3--lai5-e5. I ma7 tiann7-tiann7 kap Cheng Chun3 in tho2-lun7, liau2-au7, Cheng Chun3 long2 kam2-kak: “Cheng3-ki5 siunn kek8-toan--a.”

To7 ti7 lian5-kho2 cheng5 nng7 ko3-goeh8, tui3-hoann7 Tiong-kok e5 hak8-seng khai-si2 chip8-hoe7, beh iau-kiu5 bin5-chu2. Tiong-kok e5 hak8-seng ti7 Thian-an-mng5 kong2-tiunn5 ju2 chip8 ju2 che7, Cheng3-ki5 ma7 kam2-kak ka-ti7 seng-khu lai7-te2 u7 chit8 chiong2 khi3 kiong7 beh chheng3--khi2-lai5, i chiok chu3-i3 chit kiann7 tai7-chi3 e5 hoat-tian2, tiann7-tiann7 an2-ne chheh soah thak8 bo5 siann2 e7 loh8.

Tiong-kok hak8-seng phoe-phoann3『官倒』, iau-kiu5 sit8-heng5 chin-chiann3 e5 sia7-hoe7 chu2-gi7, in na2 chhiunn3-koa na2 lau5 bak8-sai2, hou7-siong mouh cho3-hoe2, kui phian3 ang5-ki3-ki3 e5 ki5-a2, ka7 Thian-an-mng5 kong2-tiunn5 chiam3 kah bat8-chiu3-chiu3, na2-chhiunn7 si7......kek-beng7, tioh8! Si7 kek-beng7, hiah-e5 hak8-seng beh iong7 in e5 senn3-mia7 kap jiat8-cheng5, in2-tong7 kek-beng7 e5 hong-tiau.

Tai5-oan5 e5 tian7-si7-tai5 it-tit8 teh po3-to7 chit hang7 tai7-chi3, Cheng3-ki5 e5 sim-cheng5 ma7 kui kang toe3 tian7-si7 sin-bun5 teh khi2-khi2 loh8-loh8. Chiann5 put-heng7, Tiong-kok hak8-seng e5 jiat8-cheng5, soah hou7 chian3-chhia e5 lian2-a2 kauh--koe3-khi3, 6 goeh8 chhe 4, Tiong-hoa5 Jin5-bin5 Kiong7-ho5-kok cheng3-hu2 phai3 kun-tui7 tin3-ap, lang5 ka7 kio3 cho3『六四天安門事件』.

Cheng3-ki5 pang--khi3-a. I bo5 siong-sin3 keng3-jian5 u7 cheng3-hu2 e7 iong7 ki-koan-chheng3 sau3-sia7 ka-ti7 e5 hak8-seng. 6 goeh8 chhe 4 hit kang, i hau2 kui kang. Liau2-au7, Cheng3-ki5 hit kui2 kang long2 gong7-sin5 gong7-sin5, thau5-khak lai7 chin loan7, Cheng Chun3 in long2 chiann5 hoan5-lo2 i e7 cho3 chhut siann2-mih gong7 tai7-chi3 chhut--lai5, it-tit8 teh ka7 an-ui3. Li7 lian5-kho2 chhun chit8 ko3-goeh8, Cheng3-ki5 soah siann2-mih chheh to thak8 be7 loh8 sim.

Chit chun7, i hiong5-hiong5 siunn7-tioh8 chin che7 tai7-chi3: Si7 an2-choann2 e7 an2-ne? Lan2 e5 cheng3-hu2 m7-si7 tiann7-tiann7 kong2 beh『反攻大陸, 解救同胞』? Si7 an2-choann2 chit e5 cheng3-hu2 chiah hu2-pai7 koh chiah bu5-leng5? Si7 an2-choann2 kok-ka u7 chu-keh pak-toat8 jin5-bin5 e5 senn3-mia7? Kok-ka si7 ui7-tioh8 thai5-lang5 lai5 chun5-chai7--e5? Thak8-chheh beh chhong3 siann2? Si7 ui7-tioh8 beh eng5-hoa5 hu3-kui3? Si7 ui7-tioh8 e7-tang3 chiam3 koan5-ui7 lai5 chau-that ke7-chan3 e5 lo5-tong7-chia2? Cheng3-ki5 thau5-khak lai7 put-toan7 teh siunn7, ma7 it-tit8 ka7 chiah-e5 siunn7-hoat sia2--loh8-lai5.

Boe2--a2, Cheng3-ki5 in pe7-bo2 chai-iann2 i u7 tam7-poh8-a2 koai3-koai3, siunn7 beh kio3 i tng2 chhu3 toa3, m7-koh Cheng3-ki5 ka7 ki7-choat. Chit chun7 e5 Cheng3-ki5 sim-koann lai7 chin kek8-tong7, siann2-mih lang5 e5 oe7 ma7 thiann be7 jip8--khi3. Choe3-au7, i cho3 chit8 e5 koat-teng7. Cheng3-ki5 ka7 kau3-kho-su pak8 cho3 chit8 khun5, theh8 khi3 ke-a2-lou7 be7 hou7 siu phainn2-tang5 ku7-sia7--e5, i soan2 chit8 e5 thau3-cha2 li7-khui, bo5 kap Cheng Chun3 in sio-si5, i koat-teng7 beh iong7 ka-ti7 e5 khui3-lat8 kai2-pian3 sia7-hoe7. 7--goeh8, siam5-a2 khai-si2 teh kio3.

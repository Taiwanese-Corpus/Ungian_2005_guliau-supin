Siong7 te3 e5 Chian3-kah
Tan5 Leng5-thong
Thau5-su7.
Chit-pun2 , “ Siong7-te3 e5 Chian3-kah” si7 Ka-na2-tai7 e5 lang5, Lou5 Bok8-su niu5 (Mrs. Anna Ross ) sou2 tu3 e5. I bat choe3 O3-ta5-oa5 (Ottawa) Ko-teng2 Lu2-Hak8-hau7-tiuN2.  I sou2 sia2 e5, te7 it tai7-seng si7 in3 ti7 chit8 e5 chap8-chi3, mui2 geh8, chit phiN.  Liau2-au7 chiong chiah e5 in3 kui pun2; ho7 choe3 “ Siong7 te3 e5 Chian3-kah.”
Ti7 1920 ni5 i u7 lai5 Tai5-oan5.  Hit si5 Tan5 Leng5-thong u7 chiong chit pun2 hoan-ek8 Tai5-oan5 oe7. 
Siong7-te3 e5 Chian3-kah hou7 lan2 thang “Cheng-chian3 Cheng3-gi7 e5 Cheng-chian3.”
Sou2 thiaN3-thang3 e5 Siau3-lian5 Peng; Goa2 tui3 lin2 sou2 beh kong2 e5, m7 si7 tui3 lin2 na2 gin2-a2 lai5 kong2. si7 tui3 lin2 choe3 peng e5, lai5 kong2.
“Chiong lin2 e5 khui3-lat8 lai5 cheng-chian3 cheng3-gi7 e5 cheng-chian3.” Kiam2-chhai2 lin2 u7 lang5 beh mng7, “taN, tioh8 eng7 sim2-mih8 hoat-tou7 lai5 cheng-chian3 chit e5 chheng3-gi7 e5 cheng-chian3 ?”
Seng3-keng ti7 chit chat u7 kong2, “Tioh8 chheng7 Siong7-te3 choan5-hu3 e5 chian3-kah, hou7 lin2 oe7 khia7-chai7, lai5 ti2-tek8 Mou5-kui2 chiah e5 kui2-ke3.”
TaN, li2 u7 li2-kai2, a2-bo5? Li2 na7 chheng7 chit e5 chian3-kah lai5 kau-chian3, li2 chiu7 oe7 tit lai5 “ti2-tek.” Tsong2-si7 li2 na7 bo5 chheng7 chit e5 chian3-kah, li2 tek-khak, boe7-oe7 lai5 ti2-tek.” Seng5-kong, a2-si7 sit-pai7 chai7 ti7 chia; in-ui7 tsoe3 lan2 e5 Thau5 e5, pi3 kiong5-ok e5 tui3-tek8 koh khah u7 ti3-sek, ia7 koh-khah u7 se3-lek8; ia7 put-lun7 sim2-mih8 lang5 na7 lai5 chheng7 I e5 chian3-kah, I beh hou7 lan2 “tek-seng3 kau3 u7 chhun.”
Sou2 thiaN3-thang3 e5 Siau3-lian5 Peng, goa2 ai3 chit8 hang7, chit hang7 soat-beng5 chit e5 chian3-kah e5 i3-gi7.         
I.  Chin-sit8 e5 Toa3.
“Sou2-i tioh8 khia7-chai7, eng7 chin-sit8 e5 toa3 ha5 io.”  Che si7 Siong7-te3 e5 chin-sit8, m7 si7 li2 ka-ki7--e5.  Tioh8 ha5 chit-e5 chhin-chhiuN7 chin kiong5 e5 tian7-khi3 toa3, “Siong7-te3 si7 chin-sit8, sou2-i2 I sou2 kong2 tak8 ku3-oe7 lan2 thang sin3.”  Chit tiau5 toa3 hou7 Seng3-chheh chiaN5 choe3 chin u7 ke3-tat8; Siong7-te3 e5 oe7 na7 jip8 li2 e5 sim-lai7 na2 chhim, chiu7 oe7 hou7 li2 tit-tioh8 khui3-lat8 kap khoai3-lok8, chiu7-si7 pat8-lang5 sou2 boe7 chhek-tok8--e5.  Tioh8 ha5 chit tiau5 toa3, che si7 Siong7-te3 e5 chian3-kah e5 thau5 chit8 hang7.  Na7 bo5 chit hang7, ki5-u5-e5 li2 chiu7 long2 boe7 tit-tioh8.
Goa2 ai3 ka7 lin2 kong2, goa2 thau5 chit8 pai2 chaiN2-iuN7 ha5 chit tiau5 toa3, ia7 hou7 goa2 tek-seng3. Goa2 iau2-be7 chap8-saN he3 e5 si5, goa2 chin ti3-i3, chi3-goan7 ai3 choe3 Ki-tok e5 peng; na7 an2-ni goa2 sui-bong2 hou7 lui5 ham2 si2, a2-si7 pat8-khoan2 gui5-hiam2 e5 su7, kau3 ti7 goa2 e5 sin-chiuN7, goa2 tek-khak ku2-tng5 un2-tang3 bo5 kiaN. Goa2 chiu7 ki5-to2 chiu7-kun7 Chu2 Ia5-sou; ka7 I kong2 goa2 ai3 choe3 I e5 kiaN2-ji5, chong2-si7 toa7 e5 tui3-tek8 teh khoaN3 goa2, iput-si5 ti7 goa2 e5 hi7-khang-piN soe3-a2-siaN kong2, “Ia5-sou Ki-tok m7 chiap-lap8 li2, in-ui7 li2 iau2-be7 chap8-hun e5 jiat8-sim, lai5 chin7 li2 sou2 eng-kai tioh8 chin7-e5.” Goa2 chai che si7 chin-sit8, sou2-i2 put-chi2 kiaN-hiaN5.  Chong2-si7 goa2 bat Ia5-sou pun2-sin sou2 kong2e oe7, chiu7-si7 ti7 Iok-han7 Hok-im-toan7, kong2, “Hoan7-na7 chiu7-kun7 Goa2-e5, Goa2 tek-khak bo5 pang3-sak i.” Sou2-i2 goa2 chiu7 chai, Ia5-sou u7 nng7-hang7 hoat-tou7 thang choe3 na7-tiaN7. I na7 m7 si7 pang3-sak goa2, chiu7-si7 chiap-lap8 goa2.  I kong2 tek-khakbo5 pang3-sak goa2, an2-ni I tek-khak chiap-lap8 goa2. “Siong7-te3 e5 oe7 si7 chin-sit8, sou2-i2 goa2 thang sin3, m7 bian2 u7 giau5-gi5.” Che si7 Siong7-te3 chin-sit8 e5 toa3, sou2-i2 goa2 tit-tioh8, ia7 ka7 i ha5 teh.  Goa2 pun2-sin siuN7, “Siong7 te3 e5 oe7 si7 chin-sit8, goa2 thang sin3 i; an2-ni I bo5 pang3-sak goa2, I u7 chiap-lap8 goa2, goa2 si7 I e5, ia7 I si7 goa2 e5.” Goa2 na2 oe7 chai chit-e5 ?  Tok8 tok8 in-ui7 I e5 oe7 u7 an2-ni kong2, koh “I e5 oe7 si7 chin-sit8, sou2-i2 goa2 thang sin3 i.”
 
Tui3 an2-ni toa7 e5 tui3-tek8, put-tek-i2 tioh8 thian2-khui toa7 e5 sit8, chiam7-si5 li7-khui khi3, chhin-chhiuN7 A-pho-lun5 ti7 Ku-khiam e5 soaN-kok sou2 choe3 chit8-iuN7. Hit si5 si7 tang-thiN e5 cha2-khi2 si5, goa2 u7 ha5 Siong7-te3 chin-sit8 e5 toa3, sou2-i2 chiah tit-tioh8 toa7 tek-seng3. “I e5 oe7 si7 chin-sit8, sou2-i2 goa2 thang sin3 i.”
Bat u7 chit8 lang5, in-ui7 sit-loh8 chit tiau5 toa3, sou2-i2 tu2-tioh8 kek8 toa7 e5 sit-pai7.  Ha7-oa tiam3 ti7 Lok8-hng5, oa2 ti7 kim3-beng7-chhiu7 piN ; hit si5 toa7 e5 tui3-tek8 pian3 choe3 choa5 e5 khoan2-sit, ai3 in2-iu2 Ha7-oa chiah8 ke2-chi2, sou2-i2 chin ho2 le2 chhiaN2 i chiau3 i sou2 kiu5-e5 lai5 choe3.
Ha7-oa u7 chit8 chat te2-te2 e5 to7-li2, i bat put-chi2 sek8, long2 oe7 oat8-liam7.  I in3 choa5 e5 sou2 kiu5, chiu7 long2 liam7 hit chat to7-li2 kong2, “Siong7-te3 kong2, li2 m7 thang chiah8, ia7 m7 thang bong, kiaN liau2 oe7 si2.”
Choa5 chai Ha7-oa na7 khiN5 ti7 chit chatte2-te2 e5 chin-to7, kap ha5 Siong7-te3 chin-sit8 e5 toa3 e5 si5, i tek-khak boe7 khah- iaN5 i.  Sou2-i2 choa5 chiu7 ka7 i kong2, Li2 sou2 in2-khi2 Siong7-te3 e5 oe7 si7 bo5 iaN2, “li2 bo5 tek-khak oe7 si2.”
Siat-su2 hu7-jin5-lang5 na7 in3 kong2,“Siong7-te3 si7 chin-e5, sou2-i2 I e5 oe7 ia7 si7 chin-e5, goa2 beh sin3 I , m7 sin3 li2,” na7 an2-ni, toa7 e5 tui3-tek8 chiu7 tioh8 thian2-khui toa7 e5 sit8 pe li7-khui.  Chong2-si7 i hoan2-tng2 eng7 Siong7-te3 po2-poe3 chin-sit8 e5 toa3 pang3 hou7 tui3-tek8, soa3 tu2-tioh8 sit-pai7.
TaN li2 u7 beng5-pek8 chit tiau5 toa3 e5 i3-su3 mah ? Koh u7 beng5-pek8 na7 ha5 chit tiau5 toa3 oe7 hou7 li2 tit-tioh8 joa7 iong2-beng2 thang kau-chian3 a2-bo5 ?  
Kai Bok8-su lai5 Tai5-oan5 chiu7-si7 Ki-tok tek-seng3 e5 peng e5 chit8-e5.  Ti7 put-chi2 choe7 e5 kau-chian3 i u7 tek-seng3, in-ui7 i u7 chheng7 chit hu3 chian3-kah.  I bat sit-taN2 mah?  M7-bat. “In-ui7 goa2 e5 Chu2 Ia5-sou Ki-tok chiu7-si7 cho7-but8 Chu2, koh Siong7-te3 u7 chi2-teng7 I sou2 kong2 tak8 ku3 e5 oe7.” “Chin-oah8 Siong7-te3 e5 oe7 si7 chin-sit8, sou2-i2 goa2 thang sin3 i, ”che chiu7-si7 i e5 toa3, hou7 i ti7 tui3-tek8 e5 bin7-cheng5 tit-tioh8 iong2-chong3 khia7-chai7, bo5 kiaN-hiaN5 koh hoaN-hi2.
Chhin-ai3 siau3-lian5 e5 peng, siat-su2 lin2ai thang “cheng-chian3 ho2 e5 cheng-chian3” thang tit-tioh8 khah-iaN5, chiu7 tioh8 gian2-kiu3 lai5 siu-khng3 Siong7-te3 e5 oe7, chhin-chhiuN7 lang5 khng3 kim gun5 chit8-poaN-iuN7.  Koh tioh8 ki3-tit, sin3 Siong7-te3 e5 oe7, chiu7-si7 sin3 I pun2-sin.  Li2 chai na7 u7 lang5 sin3-iong7 li2 e5 lau7-pe7 e5 oe7, i chiu7 u7 sin3-iong7 li2 e5 lau7-pe7.  Siat-su2 na7 giau5-gi5 li2 e5 lau7 pe7 e5 oe7, chiu7-si7 giau5-gi5 li2 e5 lau7-pe7.  Sou2-i2 tioh8 ha5 chin-sit8 e5 toa3, in-ui7 sin3 Siong7-te3 e5 oe7, chiu7-si7 sin3 Siong7-te3 pun2-sin.
II. Gi7 e5 Hou7-sim-kiaN3.
Teng2 geh8 jit8 lan2 u7 kang2-kiu3 chin-sit8e toa3.  Chit hang7 hou7 lin2 iong2-chong3 koh kian-kou3, in-ui7 lin2 chai eng2-oan2 chin-sit8 e5 Siong7-te3 sou2 kong2 e5 oe7 boe7 oe7 phah-phoa3.
Chit geh8 jit8 chiu7-si7 Hou7-sim-kiaN3 (heng-kah).  Li2 sui-bong2 hoan7-choe7, ti7 Siong7-te3 e5 bin7-cheng5 kiaN-hiaN5 sio2-taN2, chong2-si7 chit hang7 oe7 po2-hou7 li2, hou7 li2 ho2-taN2, an-cheng7 koh u7 hoaN-hi2.
Chhin-ai3 siau3-lian5 e5 peng, goa2 ai3 ka7 lin2 kong2 goa2 thau5 chit8 pai2 liau2-kai2 chit hang7 Hou7-sim-kiaN3, chiu7-si7 choe3 kau-chian3 e5 chian3-kah e5 chit8-hang7. Che chha-put-to si7 goa2 tit-tioh8 chin-sit8 e5 toa3 chap8 ni5 au7 e5 su7.
Ti7 goa2 e5 chhu3-piN chit8 e5 lau7-lang5 teh-beh si2.  Goa2 chit8 e5 sio2-ti7 sui-bong2 saN-li7 hng7-hng7, iau2-ku2 goan2 tang5-i3, tak8 e5 le2-pai3 tui3 lak8 tiam2 kau3 lak8 tiam2 poaN3 e5 tiong-kan, thoe3 chit e5 lau7-lang5 ki5-to2, hou7 i ti7 be7 si2 e5 tai7-seng oe7 tit thang pi7-pan7 tak8 hang7 ho2-se3.
Hit poaN3 tiam2 cheng ku2 e5 ki5-to2 si7 te7-it oh e5 kang-tiaN5.  Goa2 sit8-chai7 chhin-chhiuN7 boe7 siu2 goa2 sou2 iok-sok e5 hun7-giah8.  Chit8 am3 goa2 u7 kong2-beng5 goa2 e5 sit-bang7, kong2, “Goa2 e5 ki5-to2 long2 boe7 choe3 sim2-mih8 kong-hau7; in-ui7 hiah e5 ki5-to2 chin bo5 oah8-khi3 koh leng2-tam7, sou2-i2 Siong7-te3 bo5 beh thiaN.  Chong2-si7 goa2 chai Ha5-li2 e5 ki5-to2 put-chi2 u7 hau7-lek8.” 
In-ui7 an2-ni, sui5-si5 chhut chit hang7 bun7-toe5: “ChaiN2-iuN7 Ha5-li2 e5 ki5-to2 oe7 tit-tioh8 un2-chun2?”  In3-tap sui5-si5 chhut-lai5 : “In-ui7 Ha5-li2 eng7 Ki-tok e5 mia5 kap I e5 gi7 lai5 chhin-kun7 Siong7-te3, m7 si7 eng7 i ka-ki7 e5.”
 
Au7-lai5 te7 ji7 e5 bun7-toe5: “Goa2 eng7 sim2-mih8 lang5 e5 mia5 kap gi7 lai5 chhin-kun7 Siong7-te3 ?” In3-tap sui5-si5 koh chhut-lai5 : “Goa2 e5 chu2-chi2 tu2-tu2 kap Ha5-li2 saN-tang5.  Goa2 eng7 Ki-tok e5 mia5 kap I e5 gi7 lai5 chhin-kun7 I.”  Au7-lai5 goa2 chin hoaN-hi2 koh ho2-taN2, in-ui7 goa2 pun2-sin kapgoa2 e5 ki5-to2 e5 khoat-ham7, i2-keng long2 siau-biat8 bo5 khoaN3-kiN3 lah, sou2-i2 goa2 chin eng5-kng tiam3 ti7 bo5 ha5-hun5 gi7 e5 thiaN-thang3 e5 tiong-kan. Goa2 u7 tit-tioh8 Gi7 e5 Hou7-sim-kiaN3.
Goa2 ai3 kong2 chit8 e5 phi3-ju7 hou7 lin2 khah beng5. Iok-han7 si7 Ki-tok e5 peng, i kui7 ti7 Siong7-te3 e5 bin7-cheng5; chong2-si7 i iu5-goan2 chin sit-taN2, in-ui7 i chai choe7 tang7.  I kui7-teh e5 si5, mou5-kui2 chhin-chhiuN7 tisin7-piN, ai3 pe2-pak8 i, hou7 i koh-khah sit-taN2 Mou5-kui2 ti7 i e5 hi-khang-piN kong2, “Li2 lai5 ki5-kiu5 Siong7-te3 chin ho2, in-ui7 li2 si7 cha3-khi e5 lang5.”
Iok-han7 kong2, “Kiam2-chhai2 u7 iaN2.”
“Li2 tu2-tu2 si7 chhin-chhiuN7 Thou2-ni2-ki5 e5 hong5-te3 hiah kou3-ki2 e5 lang5.”
Iok-han7 kong2, “Phah-sng3 kaN2 u7 iaN2.” “Li2 si7 thai5-si2 lang5-e5, in-ui7 li2 kin-a2-jit8 bo5 in-toaN lam7-sam2 siu7-khi3 lang5”.
Li2 chit pai2 an2-ni chiu7 tioh8, i an2-niin3, ia7 tak8-pou7 na2 poah8-loh8 na2 chhim.  Chong2-si7 thiN u7 chi2-si7 i e5 sou2 siuN7.  I chhun-chhiu2 jip8 heng-cheng5 e5 te7-a2, theh8 chit8 pun2 phou7-a2 chhut-lai5.  I chiu7 kong2,“TaN koh kong2, goa2 iau2 u7 choe3 sim2-mih8 m7-tioh8 e5 su7.”
Hit pun2 si7 “ko3-sou3 chia2” sou2 hou7 i e5 bok8-liok8, lai7-tiog put-chi2 tng5 koh si7 sit8-chai7-e5. Choe7-koe3 u7-e5 i i2-keng long2 chai liau2, chong2-si7 u7-e5 iau2-be7 bat siuN7-tioh8. Long2 khoaN3 chheng-chho2 liau2, i chiu7 thiah chit8 tiuN theh8 hou7 mou5-kui2, kong2, “Eng7 chit tiuN theh8 khi3 hou7 Ia5-sou. I long2 taN goa2 e5 choe7 lah, goa2 tit-tioh8 I e5 gi7.  Li2 iau2 oe7 koh chhe7-chhut sim2-mih8 ha5-hun5 mah ?” 
Toa7 e5 tui3-tek8 sui5-si5 li7-khui Iok-han7, ia7 bo5 beh theh8 hit tiuN bok8-liok8.  Chit e5 siau3-lian5 e5 peng kau-chian3 u7 tek-seng3, in-ui7 i u7 tit-tioh8 Ki-tok Gi7 e5 Hou7-sim-kiaN3.
Sun7 Tai7-pit8 jiat8-sim thoan5 to7-li2 chap8-si3 geh8 jit8 liau2-au7, hut-jian5 jiam2-tioh8 thou3-sia3 e5 piN7. Chit8 e5 peng5-iu2 aN3-loh8 mng7 i kong2, “Li2 e5 sin3-sim sim2-mih8 khoan2, Tai7-pit8 ah?”  I soe3-a2-siaN in3 kong2,“Tui3 thau5-khak kau3 kha long2 si7 Gi7.” Hit-si5 i e5 sin5-hun5 tui3 bak8-chiu chio3 chhut chin chheng-pek8.
Hut-jian5 lou7-be2- pai2 kap tui3-tek8 tui3-bin7,i bo5 kiaN-hiaN5, in-ui7 i u7 tit-tioh8 Ki-tok oan5-choan5 khoah-toa7 e5 Gi7 e5 Hou7-sim-kiaN3.  Sou2-i2 bok8-khoai3 i kong2, “Tui3 thau5-khak kau3 kha long2 si7 Gi7.”
Chhin-ai3 siau3-lian5 e5 peng, li2 mi5-si5 kui7-loh8, u7-si5 kiam2 bo5 kiaN-hiaN5 a2-si7 kian3-siau3, m7 kaN2 kiN3 Siong7-te3 e5 bin7, in-ui7 tui3 li2 ka-ki7 chai sou2 choe3 u7 m7-tioh8?  Sui-bong2 i2-keng jin7 choe7 liau2-au7, iau2-ku2 giau5-gi5 Siong7-te3, soa3 kian3-siau3 m7-kaN2 sui5-pian7 ng3-bang7 sia3-choe7.
Hit-si5 li2 tioh8 ui5 Gi7 e5 Hou7-sim-kiaN3, chiu7-si7 Ki-tok it-seng ti7 se3-kan thoe3 lan2 choe3-chiaN5-e5.  Siong7-te3 eng7 I siok8 lan2 e5 choe7, sou2-i2 lan2 thang tui3 I choe3-chiaN5 Siong7-te3 e5 Gi7, Chiau3 chit e5 ki5-iN7 e5 iok, li2 thang eng7 li2 e5 choe7 hou7 I taN.  Ia7 chiong I oan5-choan5 e5 Gi7 choe3 li2-e5.  Au7-lai5 li2 thang chiu7-kun7 Siong7-te3, bo5 chit8-sut8-a2 e5 kiaN-hiaN5.
Tui3 chit e5 hoat-tou7 hou7 li2 tit-tioh8 gi7, chhin-chhiuN7 sui5-pian7 e5 le2-mih8, an2-ni oe7 hou7 li2 chin khiam-pi; che si7 chin ho2.  Chin khiam-pi koh chin hoaN-hi2, ia7 bo5 chit8-sut8-a2 e5 kiaN-hiaN5.
III Oe5.
ChiaN geh8 lan2 u7 kang2-kiu3 “Chin-sit8 e5 Toa3.” Teng2 geh8 jit8 u7 gian2-kiu3 “Gi7 e5 Hou7-sim-kiaN3.”  Chit geh8 jit8 lan2 tioh8 kang2-kiu3 “Oe5.”
Siat-su2 li2 na7 bo5 chiah e5 khi3-hai5, hek8-si7 beh cheng-chian3 ho2 e5 cheng-chian3, a2-si7 thng3-chhiah-kha beh keng3-chau2, hitsi5 li2 e5 tui3-tek8 chiu7 tit-tioh8 ho2 ki-hoe7 thang ti2-tek8 li2.  Ti7 lou7-tiong i tek-khak pang3 kou, chhi3-a2, lai7 e5 teng-a2, oe7 tiam e5 chioh8-thau5, chiah-e5 hou7 li2 e5 kha thang3-thiaN3, oe7 ti3-kau3 hou7 li2 sit-taN2.  Au7-lai5 tui3-tek8 ki-chhi3 li2 e5 si5 oe7 chhin-chhiuN7 I2-sek-liat8 peh-siN3, in-ui7 to7-lou7 e5 in-toaN sin5-hun5 soa3 sit-taN2 chit8-iuN7.  I koh beh hou7 li2 hiam5 choe3-thau5 e5 lang5; hit si5 li2 e5 Ki-tok-tou5 e5 oah8-mia7 chiu7 long2 siu7 sun2-hai7,in-ui7 ai3 hiam5 lang5-e5, long2 boe7 eng5-kng Siong7-te3, ia7 boe7 pang-chan7 lang5 chai Ie5 ho2.  Lan2 m7 thang thng3-chhiah-kha lai5 keng3-chau2, che kiam2 m7 si7 chin iau3-kin2 mah?  Sou2-i2 tioh8 chu3-i3, khoaN3 lan2 e5 kha u7 chheng7 ho5-peng5, hok-im e5 pi7-pan7 a2-bo5.
Chong2-si7 chit-tiap8 u7 chit8 hang7 khun3-lan5 e5 su7, chiu7-si7 goa2 boe7 tit beng5-beng5 ka7 lin2 kong2 chit e5 Oe5 si7 sim2-mih8, in-ui7 Seng3-keng bo5 chi2-beng5.  Seng3-keng u7 kong2 Chin-sit8 si7 Toa3, Gi7 si7 Hou7-sim-kiaN3, chong2-si7 bo5 chi2-beng5 Oe5 si7 sim2-mih8.  Kan-ta kong2 si7 “ho5-peng5 hok-im e5 pi7-pan7.”
Chhin-ai3 siau3-lian5 e5 peng, goa2 sui-bong2 boe7 beng5-beng5 ka7 lin2 kong2 Oe5 sis7im-mih8, iau2-ku2 goa2 oe7 pang-chan7 lin2 liau2-kai2 tioh8 chaiN2-iuN7 lai5 chheng7 chit siang Oe5.  Goa2 siuN7 goa2 siau3-lian5 e5 si5, goa2 chiu7 put-chi2 beng5-pek8 goa2 khi2-thau5 chaiN2-iuN7 tit-tioh8 thau5 chit8 siang e5 oe5 lai5 chheng7.
Goan2 u7 tiaN7-tioh8 e5 ku7-koan3, khi3 tham3 ka-ki7 e5 kou3-hiong.  Goa2 e5 pun2-chhu3 u7 ho2e ke2-chi2 theh8, ia7 u7 chin choe7 chhin-ai3 e5 peng5-iu2, chhin-chhiuN7 goan2 chit poe3-e5.  Chit8 e7-pou goa2 kap pe7-bu2, hiaN-ti7, chi2-be7 beh khi3 tham3 goan2 e5 pun2-hiong; chong2-si7 hit cha-khi2 loh8 toa7 hou7.  Che hou7 goan2 chin sit-bang7.  In-ui7 goan2 tioh8 che7 be2-chhia saN li2 lou7 e5 hng7, sou2-i2 na7 loh8 hou7 chiu7 boe7 tit khi3.  Goa2 siuN7 tioh8 sit-loh8 chit khoan2 e5 ki-hoe7, soa3 chhin-chhiuN7 boe7 thun-lun2-tit e5 khoan2.
Hit-si5 goa2 iok-liok8 si7 chap8-chhit he3;goa2 khah-cha2 bat oat8-liam7 Si-phian 31 phiN, tui3 hit phiN goa2 khi2-thau5 tit-tioh8 Hok-im e5 Oe5.  Goa2 e5 sim-lai7 teh hoan5-lo2 loh8 hou7 e5 su7, hit si5 soa3 siuN7-tioh8 chit chat kong2, “Goa2 e5 ho7-hok si7 li2 sou2 tiaN7-tioh8-e5.”  Au7-lai5 goa2 chiu7 siuN7, “Loh8-hou7 e5 si5-ki5 kap hou7 hou7 soah, che long2 si7 I sou2 tiaN7-tioh8-e5, I tak8 hang7 beh siat-hoat ho2-se3.” “Long2 si7 ti7 I e5 chhiu2-thau5,” che7 si7 chit8 kha oe5, koh chit8 khachiu7-si7 “I long2 beh siat-hoat ho2-se3.”
Goa2 tit-tioh8 thau5 chit8 siang Hok-im chin-sit8 e5 Oe5, goa2 chiu7 ka7 i chheng7-teh.  Loh8-hou7 si7 Siong7-te3 sou2 tiaN7-tioh8-e5, I tek-khak bo5 chho3-gou7; tui3 oa2-kho3 I, hit cha2-khi2 e5 iu-bun7 kap poe7-gek8, soa3 piN3-chhoe3 hoaN-hi2 kap ho5-peng5.  I hou7 jit8 chhut hian2-beng5 I e5 ka3-si7, sou2-i2 goan2 long2 oe7 tit khi3.
Koh kui2-na7 geh8-jit8, chit siang oe5 pang-chan7 goa2 keng-ke3 chit8 tiau5 chin khun3-lan5 e5 lou7. Goa2 u7 tiaN7-tioh8 e5 sim-chi3 ai3 jip8 Ko-teng2 Hak8-hau7, ia7 u7 siat chit8 e5 hong-hoat thang chheng-kiat chit tiau5 lou7, hou7 i bo5 chou2-tong3.  Chong2-si7 kau3 be2 goa2 e5 lau7-pe7 m7 chun2 (goa2 chit si5 chai i e5 taN2-sng chin ho2, chong2-si7 hitsi5 iau2 m7 chai ), sou2-i2 goa2 soa3 sit-bang7 chhin-chhiuN7 e2-kau2.
M7-ku2 goa2 bo5 sit-loh8 goa2 e5 oe5. “Che long2 si7 ti7 I e5 chhiu2-thau5,” chit kha oe5 tu2-tu2 chiau3 goan5, oan5-choan5 koh sui2.  “I teh siat-hoat tak8 hang7 ho2-se3,” chit kha ia7 si7 chiau3 goan5, iong2 koh kian-kou3.  Hit e7-pou goa2 iau2-ku2 lau5 bak8-sai2 tiap-a2-ku2, chong2-si7 si7 un-ho5 kap teng5-sin e5 bak8-sai2, sou2-i2 goa2 e5 sim hoaN-hi2 gim5-si chhin-chhiuN7 chiau2-a2. “An2-ni chin ho2-se3, in-ui7 Siong7-te3 teh siat-hoat tak8 hang7, I ia7 chin thiaN3 goa2.”
Goa2 thau5-chit8 siang e5 oe5 si7 “ho5-peng5 hok-im e5 pi7-pan7,” chhin-chhiuN7 Si-phian 31 phiN 15 chat sou2 ki3-chai3.  Chong2-si7 ti7 Ma2-thai3 10: 29-31, tui3 chitsaNchat, li2 oe7 tit-tioh8 toa7 song2-khoai3.  ChhiaN2 hian Seng3-keng khoaN3, soa3 choe3 ki3-ho7.  Li2 bo5 ku2 tek-khak ai3 khiam3-eng7 in.
ThiaN3-thang3 siau3-lian5 e5 peng, siat-su2 li2 tu2-tioh8 tai7-chi3, hou7 li2 siu7-siong, sit-taN2 kap kan-lan5, tioh8 ki3-tit che si7 in-ui7 li2 thng3-chhiah-kha lai5 kau-chian3. Tioh8 chheng7 chit siang oe5, tioh8 chin soe3-ji7 m7 thang pang3-sak.  Au7-lai5 chit ku3 oe7 chiu7 oe7 chiaN5 choe3 chin-sit8, “Li2 e5 oe5 beh chhin-chhiuN7 tang5 thih, ia7 li2 e5 khui3-lat8 kau3 li2 chit8-si3-lang5 chiah soah.” Chit chat si7 Sin-beng7-ki3, li2 oe7 chhe7 chhut lai5 choe3 ki3-hou7 a2-boe7 ?
Goa2 ai3 kong2-khi2 u7 lang5 sit-loh8 in e5 oe5 e5 su7. hou7 lin2 thang tui3 in tit-tioh8 ka3-si7.  Nga2-kok khoaN3-kiN3 Iok-sek bak huih e5 saN, “i boe7 siu7 an-ui3, ia7 kong2, Goa2 tek-khak pi-ai kau3 ti7 bong7-nih8, chiu7-kun7 goa2 e5 kiaN2 chiah soah.” I eng-kai tioh8 to3 hoan2 kong2, “Chiah-e5 long2 si7 Siong7-te3 e5 chi2-i3 I oe7 siat-hoat ho2-se3.”  Siong7-te3 ko2-jian5 long2 siat-hoat ho2-se3, Nga2-kok eng-kai tit-tioh8 an-ui3.  Chong2-si7 i u7 sit-loh8 i e5 oe5.
Nga2-kok thiaN-kiN3 kong2 Ai-kip8 e5 toa7-koaN ai3 khoaN3 Pian7-nga2-bin2, i e5 sim chhin-chhiuN7 beh piak-phoa3.  I kong2,“Iok-sek kap Se-bian7 i2-keng bo5 ti7-teh, koh beh chhoa7 Pian7-nga2-bin2 khi3, chiah-e5 long2 si7 siong-hai7 goa2.” Siat-su2 i na7u chheng7 i e5 oe5, i eng-kai kong2, “Chiah-e5 bo5 m7 si7 Siong7-te3 e5 chi2-i3, I long2 beh chhoa7 in to3-tng2 kau3 ho2-se3.” Siong7-te3 ko2-jian5 chhoa7 in chhut, ia7 Nga2-kok eng-kai tioh8 siu7 an-ui3.  Chong2-si7 i u7 sit-loh8 i e5 oe5.
Hoat-lo2 ku5-choat8 m7 kiong-kip I2-sek-liat8 peh-siN3 sio-chng e5 chhau8, hit si5 in e5 chok8-tiuN2 siu7 piN-phah, in-ui7 peh-siN3 sou2 choe3 e5 kang-tiaN5 boe7 chiau3-ku7 chhin-chhiuN7 u7 kiong-kip chhau2 hit e5 giah8-siau3. Mou5-se in-ui7 kha bo5 chheng7 oe5, sou2-i2 ti7 kau-chian3 e5 tai7-seng hiam2-hiam2 sit-loh8 khui3-lat8, Chhut Ai-kip8-ki3 5:22, 23.  I siuN7 tak8 hang7 su7 long2 bokong5-hau7.  Siat-su2 i na7 u7 chheng7 i e5 oe5 i tioh8 kong2, “Hoat-lo2 kap thong Ai-kip8 kok long2 ti7 Siong7-te3 e5 chhiu2, I beh long2 chhoa7 I e5 peh-siN3 chhut.”  Siong7-te3 ko2-jian5 an2-ni choe3; siat-su2 Mou5-se na7 bo5 sit-loh8 i e5 oe5, i sou2 keng-ke3--e5 chiu7 long2 u7 thang siu7 an-ui3.
Lou7-be2 goa2 ai3 po3 lin2 chai goa2 kui2-na7 ni5 cheng5 sou2 tit-tioh8 e5 oe5.  “Hoan7-su7 tioh8 kam2-sia7 Siong7-te3, in-ui7 ban7 hang7 su7 bo5 m7 si7 li7-ek thiaN3 Siong7-te3 e5 lang5.”  ChhiaN2 lin2 chhi3-khoaN3; che si7 chin sui2,chin ki5-koai3 e5 oe5.  Sit-chai7 oe7 hou7 chhi3-a2 piN3-choe3 hoe, hou7 iu-bun7 choe3 hoaN-hi2.  Te7 it ho2 chiu7-si7 lin2 thang tit-tioh8 chhin-chhiuN7 sui5-pian7 e5 le2-mih8.
IV Sin3 e5 Tin5-pai5.
Lan2 i2-keng kang2-kiu3 chin-sit8 e5 toa3, gi7 e5 hou7-sim-kiaN3 kap ki5-iN7 e5 oe5; chiah-e5 oe7 pang-chan7 li2 keng-ke3 khun3-lan5 e5 lou7, m7-na7 un2-tang3, koh u7 chin e5 an-ui3.  TaN lan2 tioh8 gian2-kiu3 Sin3 e5 Tin5-pai5.
Seng3-chheh ka7 lan2 kong2, lan2 u7 oah8 e5 tui3-tek8, i put-si5 kou3-siu2 teh sia7 “he2-chiN3” beh siong-hai7 lan2, in-ui7 an2-ni lan2 chiah khiam3-eng7 tin5-pai5.  Siat-su2 lan2 na7 bo5 tin5-pai5 thang phah-biat8 chiah e5 chiN3, tui3-tek8 chiu7 khah-iaN5, lan2 chiu7 su.
 
Lan2 e5 Chu2 ti7 khong3-ia2 siu7-chhi3 e5 si5, tui3-tek8 eng7 he2-chiN3 sia7 I, ia7 I chaiN2-iu7 ti2-tng: chit hang7 chiu7-si7 choe3 eng7 tin5-pai5 te7-it ho2 e5 bou5-hoan7 hou7 lan2 thang oh8.
Tui3-tek8 tit-tioh8 ho2 ki-hoe7 thang chhi3 Chu2 Ia5-sou, in-ui7 I si3-chap8 mi5-jit8 bo5 chiah8 put-chi2 iau. Mou5-kui2 ka7 I kong2,“Li2 na7 si7 Siong7-te3 e5 KiaN2, chiu7 kah.  chiah e5 chioh8 piN3 choe3 piaN2,” Chong2-si7 Ia5-sou Ki-tok i2-keng u7 chit8 ku3 Seng3-keng pian7-pian7 ti7 sim-lai7, I ti7 tui3-tek8 e5 bin7-cheng5 sui5-si5 in2-khi2 kong2, “U7 ki3-chai3 kong2, Lang5 e5 oah8, m7-na7 oa2-kho3 piaN2, chiu7-si7 oa2-kho3 Siong7-te3 e5 chhui3 sou2 chhut long2-chong2 e5 oe7.” ChhiaN2 chu3-i3, chhin-ai3 siau3-lian5 e5 peng. siat-su2 I na7 bo5 ki3-tit hit ku3, I beh chaiN2-iuN7 oe7 eng7 i choe3 tin5-pai5 ?
Au7-lai5 mou5-kui2 chhoa7 I kau3 kek8 koaiN5 e5 sou2-chai7, chiu7-si7 tian7 e5 be2-liu, ka7 I kong2, “Li2 na7 si7 Siong7-te3 e5 KiaN2, tioh8 ka-ki7 tio5-loh8-khi3; in-ui3 u7 ki3-chai3 kong2, I beh beng7-leng7 I e5 thiN-sai3, eng7 chhiu2 hu5 li2, bian2-tit li2 e5 kha tak-tioh8 chioh.”  Chong2-si7 Chu2 Ia5-sou iu5-goan5 u7 pat8 chat e5 Seng3-keng pian7-pian7 thang in3, “Koh u7 ki3-chai3 kong2, Boh8-tit chhi3 Chu2 li2 e5 Siong7-te3.” Chit e5 i3-su3 chiu7-si7 kong2, Siong7-te3 na7 u7 kong2 sim2-mih8, lan2 thang sin3-kho3 I, in-ui7 I i2-keng kong2-chhut, lan2 m7-bian2 ka7 I chhi3 si7 chin a2-si7 ke2.  Ki5-tian5 tu2-tu2 ti7 chia choe3 sit-chho3.  Siat-su2 i na7 u7 Sin3 e5 Tin5-pai5 pian7, tui3-tek8 chiu7 boe7 chhe7 ki-hoe7, hou7 i eng7 iuN5-mng5 lai5 chhi3  Siong7-te3.  Kiam2-chhai2 hit si5 Ki5-tian5 Seng3-chheh bo5 kau3-giah8 sek8.
Mou5-kui2 koh-chai3 chin ho2-taN2 lai5 kong-kek.  I ti7 tiap-a2-ku2 e5 tiong-kan eng7 thiN-e7 ban7 kok kap eng5-hian2 hou7 Ia5-sou khoaN3, ka7 I kong2, “Li2 na7 phak-loh8 pai3 goa2, chiah-e5 goa2 long2 beh hou7 li2.” Ki-tok siu7 chit khoan2 e5 chhi3 sit8-chai7 si7 kau3-kek8 lah.  Iau2-ku2 lan2 e5 Chu2 bo5 siu7-khi3; I koh eng7 I e5 tin5-pai5 lai5 ti5-hong5 kong2 “Sat-tan3, the3-khi3; in-ui7 u7 ki3-chai3, Eng-kai pai3 Chu2 li2 e5 Siong7-te3; tok8-tok8 hok8-sai7 I na7-tiaN7.”
“Au7-lai5 mou5-kui2 li7-khui I, u7 thiN-sai3 kau3, lai5 su7-hau7 I.”  Tak8 pai2 e5 ki-chhi3, I long2 tek-seng3; in-ui7 Seng3-chheh sou2 ki3-e5, I put-chi2 sek8; sou2-i2 tak8 pai2 e5 chhi3.  I oe7 theh8-chhut tu2-ho2 e5 chiuN chat, thang phah-biat i.
 
Tai7-pit8 gim5-si kong2, “Goa2 eng7 Li2 e5 oe7 khng3 ti7 sim-lai7 (chiu7-si7 oat8-liam7 kit3? sim-lai7 ), goa2 chiah bian2 hoan7-choe7 ti7 Li2”  I chin un-khun5 teh choe3 Sin3 e5 Tin5-pai5.  M7 chai lin2 u7 an2-ni mah? Siat-su2 li2 u7 pat8 hang7 e5 kho3-theng5 chin bo5 eng5, ia7 bo5 chit e5 tin5-pai5, chiu7 ti7 chhi3-lian7 e5 jit8, li2 beh chaiN2-iuN7 choe3 ?
Chhin-ai3 siau3-lian5 e5 peng, li2 ti7 kau-chian3 e5 si5, na7 ai3 khia7-chai7, chiu7 ti7 siau3-lian5 e5 si5 tioh8 ki3-tit thang siu-khng3 Siong7-te3 e5 oe7, Goa2 ai3 ka7 lin2 kong2 tam7-poh8.  Chiu7-si7 chit e5 tin5-pai5, kun7-lai5 sou2 keng-ke7 e5 thoan3-lian7.  Chit8 am3 thiN-chhiN kng-kng, chit8 e5 soe3-han3 gin2-na2 cheng-sin5, boe7 koh khun3 khi3.  Hit si5 toa7 e5 tui3-tek8, eng7 chan5-jim2 e5 he2-chiN3, sia7 chit e5 cheng-sin5 e5 gin2-na2 kong2, “Thau chau2-khi3 goa7-bin7 ban2 hit liap8 sui2 e5 pheng5-ko2,”  Hit si3-ui5 e5 sou2-chai7, chi2 u7 hit liap8 pheng5-ko2 na7-tiaN7.  Si7 ku7-ni5 chhun-thiN cheng3 ti7 sin e5 ke2-chi2-hng5, khi2-thau5 sou2 siN-e5; sou2-i2 choan5-ke e5 lang5 eng7 chit-e5 choe3 chin-chiaN3 u7 chhu3-bi7 e5 mih8.
Hit e5 gin2-na2 un5-a2 peh-khi2-lai5, chiu7 tui3 lau5-thui loh8-khi3; ke-lai7 e5 lang5 long2 teh khun3. Am3-si5 e5 keng2-ti3 chin ho2, koh sok-cheng7; sui-bong2 thiN-chhiN sio2-khoa2 kng, iau2-ku2 hit tiau5 lou7 i put-chi2 sek8.  Hit si5 chit8 liap8 toa7 e5 thiN-chhiN teh khoaN3 i, i sim-lai7 soa3 bo5 peng5-an.  I hut-jian5 ki3-tit Ha7-kah e5 oe7 kong2, “Siong7-teteh3 kam3-chhat goa2.” Che si7 cheng5 le2-pai3 i e5 lau7-bu2 sou2 ka3 i--e5.  I tiu5-tu5 liam7 kui2-na7 pian3 kong2, “Siong7-te3 teh kam3-chhat goa2.” I kiaN-hiaN5 koh sio2-khoa2 khoaN3 hit liap8 thiN-chhiN, chiu7 oat8-to3-tng2 tiam7-tiam7 peh-chiuN7 lau5-teng2, ia7 eng7 than2-a2 kah bat8 i e5 bin7.  Tui3 i e5 sin3, i chai hit ku3-oe7 si7 chin-sit8; sou2-i2 chiaN5-choe3 Sin3 e5 Tin5-pai5, thang phah-biat8 i gui5-hiam2 e5 chhi3-lian7, hou7 i bo5 khi3 thau-ban2 hit liap8 pheng5-ko2.  Seng3-chheh ki3-chai3 kong2, “Siong7-te3 teh kam3-chhat goa2.” Chit ku3 chiu7 chin kau3-giah8 lah.
Chit e5 hu7-jin5-lang5 khun3-chhiN2 khi2-lai5, beh choe3 kang, hit jit8 e5 kang-tiaN5 put-chi2 choe7. Hit si5 tui3-tek8 ti7 i e5 sin-piN, ia7 chai chit e5 hu7-jin5-lang5 hou7 put-chi2 choe7 tai7-chi3 pe2-pak8 i.
Sou2-i2 i chiu7 ka7 hu7-jin5-lang5 kong2, “Li2 m7 thang thak8 Seng3-keng, in-ui7 li2 bo5 kau3-giah8 e5 si5-kan, thang choe3 li2 kin-a2-jit8 sou2 eng-kai tioh8 choe3 iau3-kin2 e5 pun2-hun7.”  Che sit8-chai7 si7 chin tok8 e5 chiN3 I chai chit ki chiN3 na7 it-seng tiau5 ti7 chit e5 hu7-jin5-lang5, i chiu7 bo5 ai3 thak8 Seng3-keng, au7-lai5 chiu7 bo5 khui3-lat8 thang ti2-tng i.
 
Chong2-si7 I2-li7-a kap song3-hiong e5 chiu2-koaN2 hu7-jin5-lang5 e5 kou3-su7, i tui3 cha2-cheng5 chiu7 i2-keng ki3 ti7 sim-lai7.  I chit si5 khiam3-eng7, sui5-si5 theh8-chhut, pian7-pian7 thang ti2-tng tui3-tek8. I2-li7-aka7 chiu2-koaN2-hu7 tho2 chit8 e5 soe3 e5 piaN2 e5 si5, i kong2 boe7 tit thang hou7 i, in-ui7 chhun tam7-poh8 thang choe3 ka-ki7 e5 lou7-eng7 na7-tiaN7.  Chong2-si7 sian-ti in3 i kong2,“Tai7-seng choe3 chit8 e5 soe3 e5 piaN2 hou7 goa2: in-ui7 Ia5-ho5-hoa u7 kong2, choe3 piaN2 e5 mi7-hun2 boe7 kiam2, kau3 Goa2 loh8-hou7 e5 si5 chiah soah.” Chiah e5 i3-su3 i chin beng5-pek8.  U7 siaN ka7 i kong2, “Tai7-seng thak8 poaN3 tiam2 cheng ku2 e5 Seng3-keng: in-ui7 Ia5-ho5-hoa u7 kong2, sou2 chhun e5 si5-kan, u7 kau3-giah8 thang choe3 li2 sou2 khiam3-eng7-e5.”
Tui3 chit e5 khoah-toa7 e5 eng3-un2, hit e5 chhi3-lian7 e5 he2-chiN3 sui5-si5 phah-biat8.  Tui3 hit si5 i tak8 cha2-khi2 chhut-lat8 thak8 Seng3-keng, ia7 hou7 i tit-tioh8 po2-poe3, chiu7-si7 sou2 be7 bat u7-e5.  Sou2 eng3-un2-e5 eng3-giam7.  Ki5-u5 e5 si5-kan chhiong3-chiok, m7-na7 choe3 i sou2 ai3 choe3-e5, koh oe7 choe3 i e5 Chu2-lang5 sou2 ai3 i choe3 e5 su7; an2-ni long2 kau3-giah8 bo5 khiam3-kheh.
Chin choe7 tioh8-siong, phoa3-siuN3 e5 sin3-chia2, che si7 sim2-mih8 ian-kou3?  Kiam2 ms7? in-ui7 in eng7 chin-sit8 e5 oe7 khng3 ti7 chheh-siuN, bo5 khng3 ti7 sim-lai7 mah?  Tui3-tek8 teh eng7 chiN3 sia7 li2 e5 si5, li2 tek-khak bo5 si5-kan thang chau2-khi3 li2 e5 chheh-siuN chhe7 Seng3-chheh.
V Chin2-kiu2 e5 Thau5-khoe.
Lun7 chit hu3 chian3-kah, ti7 chiah e5 peng e5 phoe e5 lai7-tiong, lan2 i2-keng kang2-kiu3 si3-hang7, chiu7-si7 Io-toa3, Hou7-sim-kiaN3, Oe5 kap Tin5-pai5.  TaN kan-ta chhun nng7 hang7, chiu7-si7 Thau5-khoe kap Kiam3.
Thau5-khoe si7 sim2-mih8?  Seng3-chheh kong2, “Tioh8 nia2-siu7 Chin2-kiu3 e5 Thau5-khoe.” TaN chin2-kiu3 si7 sim2-mih8?  Lan2 siong5-siong5 eng7 chit ku3-oe7, m7 chai lin2 bat sio2-khoa2 chu3-i3 ka7 i siuN7, si7 sim2-mih8 i3-su3 mah?  Lin2 na7 bo5 beng5-beng5 chai hit e5 i3-su3, lin2 chiu7 long2 boe7 tit thang ti3 chit e5 thau5-khoe.
Goa2 beh soat-beng5 chin2-kiu3 e5 i3-su3, te7 it hah8 e5 oe7 chiu7-si7 khah-iaN5 a2-si7 tek-seng3.  Tioh8 ti3 tek-seng3 e5 thau5-khoe.  Chin2-kiu3 thoat-choe7 si7 sim2-mih8?  Kiam2 m7 si7 khah-iaN5 choe7-koa3 mah?  Chin2-kiu3 thoat-li7 tui3-tek8 si7 sim2-mih8?  Kiam2 m7 si7 khah-iaN5 tui3-tek8 mah?  Lang5 siong5-siong5 kong2 chin2-kiu3, ia7 sou2 eng7 e5 i3-su3, chhin-chhiuN7 kan-ta chi2-beng5 chin2-kiu3 leng5-hun5 bian2 loh8 toe7-gek8, thang jip8 thian-kok.  An2-ni si7 kan-ta chit8 pou7-hun7 e5 te7 it soe3-e5.  Lan2 e5 Chu2 Ia5-sou lai5 se3-kan m7-na7 choe3 an2-ni na7-tiaN7 I lai5 beh kiu3-chou7 hoan7-na7 tui3 I lai5 chhin-kun7 Siong7-te3--e5, kau3 kek8-thau5 e5 ho2.  Kiu3-chou7 kau3 kek8-thau5 e5 ho2, an2-ni chiu7-si7 chin2-kiu3, chiu7-si7 tek-seng3.
Goa2 ai3 po3 lin2 chai, chit8 e5 Ka-na2-tai7 e5 gin2-na2 ti3 chit e5 thau5-khoe, tui3 che oe7 hou7 li2 e5 koan-liam7 khah beng5, tioh8 chaiN2-iuN7 ti3 chit e5 thau5-khoe.
Ui-liam5 si7 Ko-teng2 Hak8-hau7 e5 hak8-seng, tui3 i e5 hiaN e5 kam2-hoa3, in2-chhoa7 i chiu7-kun7 Ki-tok. In nng7 lang5 sui5-si5 tiin7 e5 peng5-iu2 e5 tiong-kan choe3 kang, bo5 ku2 hit sou2-chai7 e5 siau3-lian5 lang5 chiu7 gian2-kiu3 Seng3-chheh, in-ui7 in put-chi2 him-bou7 ai3 kang2-kiu3; ia7 khui ki5-to2-hoe7 in-ui7 in ai3 tit-tioh8 un2-chun2. Lau7-lang5 u7-e5 io5-thau5 kong2, “Chiah e5 siau3-lian5 lang5 boe7 ku2-tng5 khia7-chai7.”
Ui-liam5 thiaN-kiN3 lang5 an2-ni kong2, soa3 chin kiaN-hiaN5.  Tui3 i e5 jiat8-sim kap thiaN3-thang3, liam5-piN ui7-tioh8 Chu2 choe3 kang, taN chiah-e5 bo5 ku2 kiam2 beh siau-bo5 mah?  I kiam2 beh koh chiau3-ku7 piN3-choe3 leng2-tam7 bo5 oah8-khi3 mah?  a2-si7 beh poah8-to2 mah?  I na2 siuN7 kha-thau5-u na2 chhoah.
Teh siuN7 e5 si5, i choe3 chit8 hang7 u7 ti3-hui7 e5 su7; chiu7-si7 chhin-kun7 Siong7-te3 e5 Oe7.  I hian-khui I2-sai3-a e5 chheh, thak8 tioh8 chit8 chat, soa3 tiu5-tu5. “m7 bian2 kiaN, goa2 kap li2 ti7-teh; m7-bian2 giau5-gi5, goa2 si7 li2 e5 Siong7-te3; goa2 tek-khak pi3-iu7 li2; hu5-chhi5 li2; ia7 eng7 gi7 e5 chhiu2 khan li2 ”( I2-sai3-a 41 :10 ).
Tui3 chiah e5 oe7, i e5 cheng-sin5 tit-tioh8 an-cheng7.  Hit gou7-hang7 e5 eng3-un2, i sui5-e5 ka7 i khoaN3, kau3 hiah e5 khui3-lat8 jip8 i esim5-sin5. Au7-lai5 ti7 hit chat e5 tiong-kan, tu5-khi3 “Goa2” chit ji7 i2-goa7, pat8 ji7 chhin-chhiuN7 bo5--khi3, kan-ta chit ji7 “Goa2” hian2-chhut chin beng5, ti7 hit e5 tiong-kan na7-tiaN7.   
I khoaN3 chit ji7 “Goa2” ia7 chai tak8 jil7ong si7 chi2-khi2 Siong7-te3 pun2-sin. Tui3 chit ji7 “Goa2” chhe7 tioh8 Siong7-te3, sou2-i2 hou7 i e5 kha-thau5-u chhoah. TaN ti7 I e5 bin7-cheng5 tioh8 si2-bo5?  Sou2-i2 Ui-liam5 chiu7 gim5-si, “Tui3 I goa2 tit-tioh8 khah-iaN5, goa2 beh oa2-kho3 I bo5 kiaN: in-ui7 Ia5-ho5-hoa si7 goa2 e5 khui3-lat8, goa2 e5 si; I ia7 si7 chin2-kiu3 goa2-e5”.  Che kiam2 m7 si7 chi2-beng5 tek-seng3 mah ?
Chhin-ai3 siau3-lian5 e5 peng, taN li2 kiam2 bo5 beng5-pek8, Ui-liam5 tu2-tu2 ti7 kau-chian3 e5 khi2-thau5, chai2-iuN7 ti3 tek-seng3 e5 thau5-khoe mah ?
Tai7-pit8 iau2-be7 khi3 kap Kho-li7-a kau-chian3, i tai7-seng ti3 tek-seng3 e5 thau5-khoe.  I khoaN3 hit e5 toa7-han3 lang5, ia7 chit8-e7 khoaN3 i e5 Siong7-te3, ti7 i bak8-cheng5 e5 toa7-han3 lang5, soa3 piN3-choe3 soe3-a2-han3.  In-ui7 tui3 Siong7-te3 e5 eng5-kng, i iau2-be7 hiat chioh8-thau5 e5 tai7-seng, i chai i tek-khak tek-seng3 ( I Sat-bou2-ni2 17 ).
I2-li7-a tai7-seng ti3 tek-seng3 e5 thau5-khoe, chiu7 ka7 A-khap ong5 kong2, “Tioh8 khi2-lai5 lim-chiah8, in-ui7 goa2 thiaN-kiN3 loh8 toa7-hou7 e5 siaN.” Au7-lai5 i peh-chiuN7 soaN-teng2 kiu5 hou7 ak toe7, hit-si5 thiN-nih8 long2 bo5 hun5.  Bo5 lang5 thiaN-kiN3 loh8-hou7 e5 siaN, tok8-tok8 I2-li7-a na7-tiaN7.  Sian-ti sou2 thiaN-kiN3 e5 siaN, si7 Siong7-te3 eng3-un2 beh loh8-hou7 e5 siaN, I chhim-chai Siong7-te3 e5 khui3-lat8 kap chin-sit8, sou2-i2 i thiaN chit e5 eng3-un2 e5 siaN, tu2-tu2 chhin-chhiuN7 hou7 i2-keng teh loh8 e5 khoan2. I eng7 tek-seng3 e5 kha-pou7 peh-chiuN7 soaN-teng2 e5 pang5-keng.  I iau2-be7 ki5-kiu5 e5 tai7-seng u7 ti3 tek-seng3 e5 thau5-khoe.
Chong2-si7 hit jit8 I2-li7-a m7 na7 u7 eng3 un2 thang hou7 i ho2-taN2 kiu5 tek-seng3.  I ti7 Ka-bit8 hian3 sio-che3 u7 tit-tioh8 kam3-lap8.  Hit e5 sio-che3 si7 ui7-tioh8 I2-sek-liat8 peh-siN3 hian3--e5, an2-ni chiu7-si7 I2-sek-liat8 peh-siN3 long2 siu7 chiap-lap8, sou2-i2 I2-li7-a oe7 tit ho2-taN2 ti7 Siong7-te3 e5 bin7-cheng5 lai5 thoe3 choan5 I2-sek-liat8 peh-siN3 kiu5 loh8-hou7.
Chhin-ai3 siau3-lian5 e5 peng, siat-su2 lin2 ai3 oh8, lai5 kiu5 u7 eng3-hau7 e5 ki5-to2, thang choe3 toa7 e5 li7-ek, chhiaN2 gian2-kiu3 I2-li7-ati7 soaN-teng2 sou2 keng-ke3 e5 kou3-su7, ia7 kiu5 Seng3 Sin5 chi2-si7 li2, tioh8 chaiN2-iuN7 kiu5, chhin-chhiuN7 i chit8-iuN7.  I beh chiong Siong7-te3 eng3-un2 e5 eng5-kng kap lan2 e5 hian3-che3 e5 kong-hau7 ka7 lin2 kong2; chit pai2 m7 si7 ti7 Ka-bit8 hian3-e5, si7 ti7 Thau5-khak-oaN2 e5 toe7 (Ia5-sou teng3 sip8-ji7-ke3 e5 sou2-chai7 ).  Au7-lai5 tu2-tu2 ti7 ki5-to2 e5 khi2-thau5, i beh ka7 li2 ti3 tek-seng3 e5 thau5-khoe.  Eng7 chit-e5 ti3 ti7 thau5-khak, lin2 chiu7 oe7 kian-kou3 chin3-cheng5, kau3 tit-tioh8 sou2 kiu5-e5.  KhoaN3 I Liat8-ong5 18 :41-46.
VI  Kiam3.
“Seng3 Sin5 e5 kiam3, chiu7-si7 Siong7-te3 e5 oe7” ( I2-hut-sou2 6 : 17 ).
Lan2 i2-keng kang2-kiu3 Io-toa3, Hou7-sim-kiaN3, Oe5, Tin5-pai5 kap Thau5-khoe.  M7 chai lin2 u7 chu3-i3, chai chit gou7 hang7 si7 ti5-hong5 e5 chian3-kah, m7-si7 eng7 chiah-e5 choe3 saN-thai5 e5 ke-si. Chi2-u7 chit8 hang7 si7 saN-thai5 e5 ke-si, chiu7-si7 Seng3 Sin5 e5 Kiam3, chiu7-si7 Siong7-te3 e5 oe7.  ChhiaN2 khoaN3 Si-phian 149:6-9, chiu7 chai Siong7-te3 e5 peh-siN3 e5 chhiu2, na7 chin-chiaN3 u7 gia5 chit ki kiam3, sit8-chai7 oe7 choe3 chin ki5-iN7 e5 su7.
ThiaN3-thang3 e5 soe3-kiaN2 ah, goa2 sia2 chiah-e5 hou7 lin2, in-ui7 lin2 ai3 cheng-chian3 ho2 e5 cheng-chian3, koh ai3 tit-tioh8 khah-iaN5.  Thau5 chit8 hang7, lin2 tiioh8 ki3-tit chit ki siang-bin7 e5 chian3-khi3 si7 “Seng3 Sin5 e5 Kiam3”.  Tok8-tok8 khia7-khi2 ti7 sim-lai7 Siong7-te3 e5 Sin5 chiah oe7 eng7 chit ki kiam3, sui-si7 Seng3-keng ia7 oe7 choe3 lou7-eng7.  Siat-su2 Seng3 Sin5 na7 bo5 eng7 Seng3-keng e5 chiuN-chat, ia7 si7 kan-ta piN3-choe3 peng5-siong5 e5 oe7, na7-si7 chit khoan2 chhin-chhiuN7 phou2-thong e5 oe7, tek-khak boe7 choe3 lin2 e5 li7-ek.  Lin2 na7 kan-ta eng7 lin2 e5 siaN-seh, chiong chit chat Seng3-keng ka7 lang5 kong2, an2-ni boe7 choe3 in e5 li7-ek.  Chong2-si7 li2 teh ka7 lang5 kong2 hit chat e5 si5, na7 si7 chhin-chhiuN7 Seng3 Sin5 chioh li2 e5 chhui3 lai5 kong2, thiaN e5 lang5 chiu7 oe7 tit-tioh8 khui3-lat8, au7-lai5 chiu7 sit8-chai7 oe7 tek-seng3.  Seng3 Sin5 kap Sin-niu5 ka7 lang5 kong2 “Lai5 ”, lang5 chiu7 beh thiaN.  Chong2-si7 na7 kan-ta Sin-niu5 (chiu7-si7 linkp2 goa2 ) chau2 chin3-cheng5 ka7 lang5 kong2“Lai5”, ia7 bo5 Seng3 Sin5 saN-kap ti7-teh, an2-ni chiu7 bo5 lang5 beh chu3-i3 (Khe2-si7-liok8 22 :17 ).  Lin2 na7 ai3 hak8-sip8 thangeng7 chit ki kiam3 e5 koan5-lek8, chhiaN2 siong5-se3 kang2-kiu3 Siong7-te3 sou2 kong2, lun7 I e5 Seng3 Sin5 e5 su7 : Chim-gian5 1 :23 ; Lou7-ka 11 :13 ; Iok-han7 16 :13, 14. U7 chit8 hang7 chin po2-poe3 e5 ki5-to2, chiu7-si7 Si-phian 45:3. Siat-su2 lin2 na7 ai3 eng7 Siong7-te3 e5 oe7 choe3 u7 khui3-lat8--e5, chhiaN2 chiong chit hang7 lai5 ki5-to2.
Koh chit8 hang7, chiu7-si7 lin2 tioh8 beng5-pek chit ki si7 “siang-bin7” e5 kiam3.  Chit8 bin7 si7 chi2-khi2 i3-hiong3 Siong7-te3 e5 khui3-lat8, koh chit8-bin7 si7 chi2-khi2 ti2-tng tui3-tek8 e5 khui3-lat8.  Lin2 ai3 tit-tioh8 tek-seng3 e5 ki5-to2 ti7 thiN-nih8 a2-bo5 ?  Chit ki kiamt3? lin2 e5 chhiu2, u7 khui3-lat8 thang choe3.
Goa2 beh ka7 lin2 kong2, Iok-sa-hoat oa2-kho3 Siong7-te3, lai5 eng7 chit e5 khui3-lat8.  Cheng3 peh-siN3 kiaN-hiaN5, ia7 i khia7 ti7 in e5 bin7-cheng5, kiah8-bak8 khoaN3 Siong7-te3 e5 Tian7, kiu5 I po2-hou7 in, in-ui7 u7 toa7 e5 kun-peng teh-beh lai5 kong-kek Ia5-lou7-sat-leng2 (2 Lek8-tai7 chi3-liok8 20 :9-12 ).
Thau5 chit8 hang7, lan2 tioh8 chu3-i3, in-ui7 Iok-sa-hoat bat Seng3-chheh.  Siat-su2 ina7 m7 bat, i chiu7 boe7 eng7 i.  Siat-su2 I Liat8-ong5 poeh chiuN kap kau2 chiuN, i na7 bo5 oan5-choan5 chhim chai, i chiu7 bo5 kiam3 thang eng7.  I chai te7 poeh chiuN Sou2-lo5-bun5 sou2 kiu5-e5, lai7-tiong kong2, Peh-siN3 na7 tu2-tioh8 sim2-mih8 tui3-tek8, in tioh8 khia7 ti7 Tian7-cheng5, ti7 hoan7-lan7 e5 si5, tioh8 au5-kio3 in e5 Siong7-te3, I beh thiaN in, ia7 pang-chan7 in. I chai te7 kau2 chiuN si7 Siong7-te3 hian2-hian7 ka7 Sou2-lo5-bun5 kong2, I u7 thiaN i e5 ki5-to2, I u7 hou7 Tian7 chiaN5-seng3, ia7 I e5 bak8-chiu kap sim-koaN beh ku2-tng5 ti7 hia bo5 soah.
An2-ni thang chai, Iok-sa-hoat ti7 Siong7-te3 e5 bin7-cheng5 u7 thang oa2-kho3, na7 m7 si7 Siong7-te3 e5 khui3-lat8, chiu7 bo5 sim2-mih8 thang pang-chan7 i.  Siong7-te3 ti7 iN7-siong7 e5 tiong-kan, eng7 I e5 eng3-un2 ka7 Sou2-lo5-bun5 kong2, soa3 ki3 ti7 chin-sit8 e5 Seng3-chheh.  I ki3-tit Siong7-te3 e5 eng3-un2, lai5 khia7 ti7 Tian7-cheng5, kiu5 Siong7-te3 eng7 I e5 khui3-lat8 ti2-tng chiah e5 tui3-tek8, kau3 beh soah e5 si5 kong2, “In-ui7 goan2 bo5 khui3-lat8 thang ti2-tng chit e5 toa7 kun-peng, goan2 ia7 m7 chai tioh8 chaiN2-iuN7 choe3, goan2 e5 bak8-chiu tok8-tok8 ng3 Li2.”  Chiah e5 oe7 tui3 hit-si5 chiaN5-choe3 hiah e5 bo5 lang5 thang pang-chan7--e5 e5 po2-poe3.  ChhiaN2 lin2 thak8 II Lek8-tai7 chi3-liok8 20 chiuN e5 kou3-su7, ia7 khoaN3 Siong7-te3 e5 khui3-lat8 chaiN2-iuN7 kang3-loh8, thiaN in e5 ki5-kiu5; tai7-seng chiok-hok chiah e5 ki5-kiu5 e5 peh-siN3, au7-lai5 beh biat8-bo5 in e5 tui3-tek8. Tui3 chit e5 kou3-su7, lin2 chiu7 thang beng5-pek8 chit ki kiam3 kap Siong7-te3 e5 khui3-lat8.
Koh khoaN3 Chhong3-se3-ki3 32 : 9-12, ti7 hia Nga2-kok kiaN i e5 hiaN I-so3 e5 kun-peng, sou2-i2 i eng7 Siong7-te3 sou2 eng3-un2-e5 lai5 kiu5.  Si-un e5 koan5-leng5 sui5-si5 kang3-loh8 un2-chun2 i, hou7 i e5 hiaN e5 siu7-khi3 siau-bo5, chiaN5 choe3 ho5-ho2.
Choe3 lau7-bu2-e5 ia7 si7 teh siong-pi, in-ui7 phaiN2-kui2 in2-iu2 i thiaN3-thang e5 kiaN2-ji5, ia7 eng7 se3-kan e5 thiaN3-cheng5 kap m7-sin3 e5 toa7 khui3-lat8, lai5 be5-hek8 i e5 sim-chi3.  Choe3 lau7-bu2 bo5 khui3-lat8 thang ti2-tng chit khoan2 hui-siong5 e5 khui3-lat8, chong2-si7 i u7 Seng3 Sin5 e5 kiam3, chiu7-si7 Siong7-te3 e5 oe7.  I khak-sit8 ki3-tit Siong7-te3 e5 eng3-un2 kong2, “Ia5-ho5-hoa kong2, sui-bong2 chit khoan2 toa7 khui3-lat8 e5 pe2-pak8, ia7 siteh7-beh thoat-li7, siu7 tui3-tek8 liah8-e5 beh tit-tioh8 chin2-kiu3 : in-ui7 kap lin2 cheng-chian3-e5, goa2 beh kap lin2 cheng-chian3, goa2 beh kiu3 lin2 e5 kiaN2-ji5.”  Goa2 iau2-be7 oe7 eng7 sim2-mih8 kiat-ko2 thang ka7 link2ong, chong2-si7 goa2 chai bo5 lun7 sim2-mih8 lang5, na7 chiau3 chit e5 hoat-tou7 ki3-tit Siong7-te3 e5 eng3-un2, tek-khak u7 chit ho7 e5 kiat-ko2, chiau3 I sou2 ka7 lan2 kong2, “Tioh8 lai5 saN-kap pian7-lun7”.
Chong2-si7 chit ki kiam3 u7 nng7 binkoh7 chit8 bin7 si7 ti2-tng tui3-tek8 e5 khui3-lat8.
Gou7-sun5-choeh hit jit8, Pi2-tek ti7 Ia5-lou7-sat-leng2 cheng3 lang5 e5 tiong-kan, i eng7 Siong7-te3 e5 oe7 kong2-khi2 hou7 lang5 teng3-si2 e5 Ia5-sou.  Chit ki kiam3 ti7 i e5 chhiu2 teh ong7, chin kin2 koh u7 khui3-lat8, hit jit8 chhi3-chhak8 hiah e5 m7-sin3--e5 u7 saN chhenglang5.
Hui-lek8 khui-thiah I2-sai3-a2 53 chiuN hou7 Ai-the5-o-pek e5 thai3-kam3 thiaN.  Hiah e5 oe7 chin u7 khui3-lat8, oe7 koaN2-chhut hit e5 ou-bin7 lang5 sim-lai7 e5 ou-am3.
Kui2-na7 ni5 cheng5, chit8 e5 chhia-chiang2 ti7 chhia-lai7 teh kiaN5.  I siu7-khi3 teh chiu3 choa7, chin chu7-khoa.  I ti7 mng5-nih8 tu2-tioh8 chit8 e5 lang5, hit lang5 chai tioh8 chaiN2-iuN7 eng7 chit ki kiam3, chiu7 kong2, “Siong7-te3 e5 mia5 m7 thang lam7-sam2 chheng-hou.”  Hit e5 chhia-chiang2 sui5-si5 eng7 chin bu2-ban7 bo5 le2 e5 oe7 lai5 in3-tap.  Hit e5 lang5 koh kong2, “Lam7-sam2 chheng-hou e5 lang5,u7 choe7 bo5 sia3.” I siu7 chit khoan2 e5 chhi3-chhak8 koh khah siu7-khi3, soa3 koh tit8-tit8 chiu3-choa7, ia7 chhut-lat8 sak chhia-mng5, ham2 tioh8 hit e5 lang5 e5 chhiu2, sou2-i2 huih tui3 chng2-thau5-a2 choaN7-chhut, bak-tioh8 chhia-mng5.  Chng2-thau5-a2 e5 siong bo5 ku2 chiu7 ho2, chong2-si7 siu7 hit ki kiam3 sou2 chhak8 e5 siong boe7 ho2.  Na2 ku2 chit ki kiam3 e5 chhi3-chhak8 na2 chhim, kau3 chhak8-tioh8 i sou2 siat-tok8 e5 oe7, i2-kip8 ki5-u5 chin-choe7 e5 choe7-ok; in-ui7 ka-ki sim boep7eng-an, sou2-i2 i tioh8 khi3 ki5-to2 Siong7-te3, chhin-chhiuN7 Po2-lo5 kong2, “Chu2 ah ! Li2ai goa2 chaiN2-iuN7 choe3?”  Au7-lai5 i chiaN5-choe3 thih-to7 lai7-bin7 i2-kip8 goa7-ui7 e5 lang5 e5 ho2 bou5-hoan7.   Mou5 Kai-sat chit8 pai2 che7 be2-chhia chhut-goa7 e5 si5, i kui2-na7 pai2 liam7 chit8 chat Seng3-keng. Tu2-a2 i beh loh8 chhiae5 si5, chit8 lang5 kiaN5 chin3-cheng5 mng7 ikong2, “Chheng2-mng7 leh, li2 sou2 kong2 e5 Seng3-chheh kiam2 si7 Siong7-te3 e5 oe7?  Goa2 m7 sin3”. I beng5-beng5 u7 pi7-pan7 beh kap Mou5 Kai-sat pian7-lun7.
Kai-sat chu3-bak8 khoaN3 hit e5 lang5 tiap-a2-ku2.  Au7-lai5 chiu7 kong2, “Chheng2-mng7 leh, goa2 siuN7 li2 si7 kun-jin5 houN3 ?”
I sui5-si5 in3 kong2, “An2-ni tioh8 lah ”. 
“Na7-si7 an2-ni, chheng2-mng7 li2, siat-su2 na7 u7 chit8 e5 peng, gia5 chit ki siang-bin7 e5 kiam3, chhak8 jip8 li2 e5 kut-chhe2, hit-si5 li2 kiam2 tioh8 khiam3-eng7 lang5 ka7 li2 kong2 hit ki si7 kiam3, koh si7 siang-bin7-e5 ?”
Hit e5 koaN thiaN-kiN3 chit-e5, bak8-chiu khoaN3 ke7, soa3 kiaN5 li7-khui khi3 .
Kui2-na7 ni5 au7, i koh tu2-tioh8 Mou5 Kai-sat, ia7 ka7 i seh-sia7. I kong2, “Goa2 chai sit8-chai7 si7 Siong7-te3 e5 oe7,in-ui7 u7 chhi3 chhak8 goa2; chong2-si7 hit-si5 goa2 bo5 ai3 sin3 si7 Siong7-te3 e5 oe7.”
Chit ki kiam3 iu5-goan5 u7 khui3-lat8 thang thai5 li2 sim-lai7 e5 tui3-tek8, chhin-chhiuN7 thai5 pat8 lang5 sim-lai7-e5 chit8-iuN7.  Goa2 ai3 ka7 lin2 kong2, chit8 am3 chit ki kiam3 thoe3 goa2 thai5 goa2 e5 hoan5-lo2.  Goa2 hoan-lai5 hoan-khi3 boe7 khun3-tit, in-ui7 goa2 e5 soe3 cha-bou2-kiaN3 phoa3-piN7, ia7 chin hoan5-lo2, kiaN-liau2 i tu2-tioh8 khah kan-khou2.  Ti7 chit khoan2 kiaN-hiaN5 ou-am3 e5 tiong-kan, chit8 e5 bu5-heng5 e5 peng5-iu2, chiong Siong7-te3 e5 oe7 lai5 jip8 ti7 goa2 e5 sim-lai7: “M7 bian2 khoa3-lu7 bin5-a2-jit5 e5 su7.” Chit khoan2 kiam3 e5 chhi3-chhak8 chin po2-poe3, i bo5 siong-hai7 goa2; i kan-ta thai5 goasim2-lai7 e5 hoan5-lo2 na7-tiaN7.  Goa2 siuN7 tiap-a2-ku2, chai si7 kin-a2-jit8 e5 khoa3-lu7 teh hou7 goa2 kan-khou2, in-ui7 goa2 e5 soe3-kiaN2 hit-sian5-jian5 teh khun3.  Chit e5 bu5-heng5 e5 peng5-iu2 sou2 hou7 goa2 Siong7-te3 e5 oe7, si7 po3 goa2 m7 bian2 khoa3-lu7 bin5-a2-jit8 e5 khou2-thang3, tok8-tok8 tioh8 thok-tiong7 Siong7-te3.  Chit khoan2 e5 kan-khou2 chiaN5 choe3 hoaN-hi2 kam2-un, hou7 hit mi5 tit-tioh8 an-jian5, che sit8-chai7 chin thang hoaN-hi2.
Lin2 chai chit ki kiam3 u7 Siong7-te3 e5 khui3-lat8 : ia7 u7 khui3-lat8 thang thai5 Siong7-te3 e5 tui3-tek8, chiu7-si7 lan2 goa7-bin7 kap sim-lai7 e5 tui3-tek8.  Hoan7-na7 choe3 Ki-tok e5 peh-siN3, oe7 hiau2 oh8 thang gau5 eng7 “Seng3 Sin5 e5 Kiam3, chiu7-si7 Siong7-te3 e5 oe7”, na7 an2-ni thong se3-kan Ki-tok e5 tui3-tek8 long2 tioh8 hang5-hok8, ia7 chiaN5-choe3 I e5 kha-tah8-i2.(Si-phian 110 :1 )  Lin2 kap goa2 na7 gau5 eng7 chit ki kiam3, chiu7 lan2 oe7 chai tikau7-chian3 e5 si5, chaiN2-iuN7 chiah oe7 tek-seng3.  Siat-su2 lin2 ai3 choe3 Ki-tok tek-seng3 e5 peng, lin2 tioh8 bat Seng3-keng, na2 chhin-chhiuN7 m7 bat pat8 khoan2 e5 chheh.  Tioh8 ti7 Ki-tok e5 kha-e7 lai5 kang2-kiu3.
VII  Lan2 chaiN2-iu7 tioh8 khiam3-eng7 Siong7-te3 e5 Chian3-kah ?
Chhin-ai3 siau3-lian5 e5 peng, chit hang7 si7 chin iau3-kin2 e5 bun5-toe5, in-ui7 u7 chin iau3-kin2 e5 in3-tap.
Chit hu3 chian3-kah, lan2 tak8 hang7 long2 tioh8 khiam3-eng7, in-ui7 lan2 tioh8 ti2-tng toa7 e5 tui3-tek8, a2-si7 kong tui3-tek8 e5 toa7 kun-peng, in put-si5 teh pe2-siu2, ia7 ke3-bou5 beh hou7 lan2 tioh8-tak, a2-si7 sit-taN2, a2-si7 eng7 hoat-tou7 beh hou7 lan2 sit-pai7, boe7 choe3 ho2 e5 peng. Po2-lo5 ti7 chit chat lun7-khi2 chiah e5 tui3-tek8 kong2, “In-ui7 lan2 e5 kau-chian3 m7 si7 ti2-tek8 hiat-khi3, chiu7-si7 ti2-tek8 chiah e5 pan7 cheng3-su7-e5, chiah e5 chiang2-koan5-e5, kap chit e5 am3-se3 chiah e5 kun-ong5, i2-kip8 thiN-tiong phaiN2 e5 sin5-lui7;”au7-lai5 i koh kong2, “Sou2-i2 lin2 eng7 Siong7-te3 choan5 hu3 e5 chian3-kah, hou7 lin2 ti7 hong-hiam2 e5 jit8 ti2-tng oe7 tiau5.”  Siat-su2 lan2 na7 chheng7 chit hu3 chian3-kah, lan2 chiu7 oe7 ti2-tng chit e5 toa7 tui3-tek8, i3-su3 chiu7-si7 tek-seng3.  Na7 bo5 chheng7 chit hu3 chian3-kah, lan2 chiu7 boe7 khia7-chai7, lan2 oe7 chiaN5-choe3 loan2-jiok8, ia7 poah8-to2 ti7 tui3-tek8 e5 bin7-cheng5, an2-ni chiu7-si7 chian3-pai7.  Che kiam2 m7 si7 chin iau3-kin2 e5 in3-tap mah ?
U7 nng7 hang7 su7 lan2 e5 tui3-tek8 siong5-siong5 ai3 lan2 kkhi3 choe3.  Thau5 chit8 hang7: I ai3 lan2 boe7 ki3-tit Siong7-te3 e5 oe7.  An2-ni i chiu7 thang in2-iu2 lan2 ui5-keh8 Siong7-te3 e5 kai3-beng7, ia7 choe3 lan2 ka-ki7 sim-lai7 sou2 ai3-e5.  Sou2-i2 put-lun7 tu2-tioh8 tui3-tek8 sim2-mih8 chhi3-lian7, lan2 na7 ai3 kian-kou3 siu2 I e5 kai3-beng7, lan2 chiu7 tioh8 chheng7 chit hu3 chian3-kah, chun-than3 Siong7-te3 e5 chi2-i3 lai5 choe3, “chhin-chhiuN7 ti7 thiN nih8 chit8-iuN7”.
Te7 ji7 hang7 : Tui3-tek8 put-si5 ai3 hou7 lan2 giau5-gi5 Siong7-te3 e5 eng3-un2.  Na7 an2-ni lan2 ti7 ki5-to2 e5 si5 chiu7 oe7 ia3-sian7 sit-taN2.  Lan2 e5 Chu2 Ia5-sou kong2 chit e5 phi3-ju7, “kau3 chit lou7-be2 e5 se3-tai7, lang5 tioh8 siong5-siong5 ki5-to2, m7 thang ia3-sian7. ” Chong2-si7 Mou5-kui2 sou2 choe3 tu2-tu2 si7 to3-hoan2; i e5 khui3-lat8 si7 put-si5 ai3 hou7 lang5 ti7 ki5-to2 e5 tai7-seng chiu7 ia3-sian7, m7-na7 an2-ni, i ai3 langt5? be7 ki5-to2 e5 tai7-seng chiu7 bo5 khui3-lat8.  Chong2-si7 lan2 na7 put-si5 u7 chheng7 chit-hu3 chian3-kah, put-lun7 tui3-tek8 beh chaiN2-iuN7 hou7 lan2 sit-taN2, lan2 ia7 si7 kian-kou3 ki5-to2 kau3 tit-tioh8 un2-chun2.
“Tioh8 siong5-siong5 ki5-to2, seng5-sim khun2-kiu5, keng2-seng2 ti7 chit-e5 ,” hoan7-na7 chheng7 chit hu3 chian3-kah-e5, chiu7-si7u chit khoan2 ki5-to2 e5 hong-hoat.
Chong2-si7 lan2 tioh8 thoe3 sim2-mih8 lang5 ki5-to2?  Po2-lo5 iu5-goan5 ka7 lan2 kong2.
I kong2, “Ui7-tioh8 long2-chong2 e5 seng3-tou5 khun2-kiu5, ” ui7-tioh8 hiah e5 ti7 iN7-pang a2-si7 lan2 kau3-hoe7-lai7 e5 loan2-jiok8 e5 sin thiaN to7-li2 e5 lang5 kiu5, ia7 tioh8 ui7-tioh8 lin2 ke-lai7 e5 sin3-tou5 kiu5.
I koh kong2, “Ia7 thoe3 goa2 kiu5, hou7 goa2 oe7 tit khui-chhui3 ho2-taN2 lai5 kong2, ”chiu7 si7 thoe3 thoan5-kau3-e5 kap choe3 sian-siN e5 kiu5, in-ui7 in si7 thoan5 Siong7-te3 e5 oe7 hou7 pat8 lang5 thiaN.  Sou2-i2 tioh8 siong5-siong5 thoe3 lin2 e5 soan-kau3-su ki5-to2, hou7 i kian-kou3 sin3, ho2-taN2 soan-thoan5 Siong7-te3 e5 to7-li2; koh ti7 chhu3-nih8 tioh8 tek8-piat8 thoe3 lin2 e5 sian-siN ki5-to2 hou7 i kian-kou3 sin3, ho2-taN2 po3-iong5 Siong7-te3 e5 to7-li2.  M7 thang phah-sng3 gin2-na2 e5 ki5-to2 si7 bo5 kong-hau7, ti3-kau3 lai5 ham7-loh8 Mou5-kui2 e5 ke3.
Ia5-sou Ki-tok bat kong2, “In-ui7 li2 e5 tui3-tek8, tui3 gin2-na2 kap chiah8-lin--e5 e5 chhui3, li2 hou7 in e5 oe7 u7 khui3-lat8. ” I chit si5 ia7 oe7 eng7 gin2-na2 e5 chhui3 chhin-chhiuN7 hit-si5 chit8-iuN7.
Chhin-ai3 siau3-lian5 e5 peng, te7 it lou7-be2 lai5 kong2, chiu7-si7 tioh8 iong2-chong3 tiam3 ti7 Chu2 e5 khui3-lat8 koan5-leng5 e5 lai7-bin7; in-ui7 lan2 sou2 tioh8 ti2-tng e5 toa7-tui7-peng, u7 chit8 e5 chin toa7 e5 thau5-lang5.  Sou2-i2 tioh8 chheng7 Siong7-te3 choan5-hu3 e5 chian3-kah, chiah oe7 tit thang khia7-chai7.
Tioh8 khia7-chai7, eng7 Siong7-te3 eng2-oan2 e5 chin-sit8 choe3 Toa3 ha5 ti7 li2 e5 seng-khu, ia7 eng7 Ia5-sou Ki-tok e5 Hou7-sim-kiaN3 ui5 ti7 li2 e5 sim-nih8.  Tioh8 khia7-chai7, chheng7 chit siang Oe5 ti7 li2 e5 kha, “goa2 e5 Siong7-te3 thoe3 goa2 siat-hoat goa2 e5 kha-pou7,”che si7 chit8 kha; koh chit8 kha chiu7-si7 “I tak8 hang7 thoe3 goa2 siat-hoat ho2 se3. ”Koh tioh8 gia5 Sin3 e5 Tin5-pai5, chhin-chhiuN7 Ki-tok ti7 khong3-ia2 sou2 choe3, phah-biat8 sou2 u7e chhi3-lian7, m7 thang ham7-loh8 choe7.  Tioh8 ti7 kau-chian3 e5 khi2-thau5 ti3 tek-seng3 e5 thau5-khoe, in-ui7 lan2 e5 Chu2 kong2,“M7 bian2 kiaN, Goa2 kap lin2 ti7-teh.” Tioh8 eng7 Seng3-chheh chhiong-moa2 lin2 e5 sim-lai7, na7 Siong7-te3 e5 Sin5 beh choe3 o3-biau7 e5 su7 ai3 eng7 e5 si5, chiu7 u7 pian7-pian7 e5 kiam3 thang hou7 I eng7.   Siat-su2 lin2 na7 eng7 I e5 to7-li2 chhiong-moa2 lin2 e5 sim, I tek-khak m7 bat ian5-chhian5 lai5 eng7 i.
“Siat-su2 lin2 tiam3 ti7 Goa2, ia7 Goa2 e5 to-li2 tiam3 ti7 lin2 e5 sim, lin2 sou2 ai3-e5 thang kiu5, Goa2 beh thoe3 lin2 siat-hoat. ” I e5 to7-li2 pang-chan7 lan2 ti7 ki5-to2 e5 si5 tit-tioh8 kian-kou3, in-ui7 chiah-e5 si7 kiam3, oe7 put-si5 thang hou7 I eng7.
Sou2-i2 lan2 chit si5 si7 ti7 khui3-lat8 e5 mng5, an2-ni i3-su3 chiu7-si7 khia7-chai7.  “Tioh8 si5-siong5 ui7-tioh8 long2-chong2 e5 seng3-tou5 ki5-to2, ia7 siong5-siong5 thoe3 Siong7-te3 e5 lou5-pok8 ki5-to2, hou7 in oe7 tit khui-chhui3 ho2-taN2 lai5 kong2.”
Chu2 ah ! tioh8 pang-chan7 goan2 khia7-chai7, ka3-si7 goan2 ki5-to2, “Chiah hou7 goant2? khong3-ia2 kap kou-toaN e5 sou2-chai7 oe7 tit hoaN-hi2, ia7 ti7 soa-bok8 e5 sou2-chai7 oe7 tit khoai3-lok8, ia7 oe7 khui hoe chhin-chhiuN7 mui5-kui3.”  A3-beng7.

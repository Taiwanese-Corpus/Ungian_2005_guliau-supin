Peng5-Bin5 e5 Ki-Tok-Toan7

Tan5 Chheng-chun3  Phah-ji7

Lim5 Chun3-iok8  Cheng2-li2

Te7  I  Koan3
Ti7 Khi2-thau5

Te7-1 chiuN	Be7 u7 Se3-Kai3, I Chiu7 I2-Keng Ti7-teh

	“Ti7 khi2-thau5 u7 To7, To7 kap Siong7-te3 saN-kap ti7-teh, To7 chiu7-si7 Siong7-te3.”  Lan2 ai3 tui3 chia lai5 kong2-khi2 Ki-tok e5 seng-gai5.  Ti7 se3-kan bo5 lun7 sim2-mih8 ui2-tai7 e5 lang5, i e5 toan7-ki3, lan2 long2 si7 tui3 i chhut-si3, i chhou chhut-hian7 e5 jit8 lai5 kong2-khi2.  Chong2-si7 lun7 lan2 e5 Chu2 e5 toan7-ki3, lan2 e5 su-siuN2 tioh8 ai3 to3-tng2 siuN7 kau3 ti7 I sou2 siok8 hit e5 eng2-oan2 e5 se3-kai3, chai7 ti7 hit e5 se3-kai3 teh khoaN3, lan2 chit e5, si7 kan-ta ngou2-jian5 e5 su7.  PoaN5-ke3 lan2 sou2 bat chit e5 se3-kai3, poaN5-ke3 cheng3 chhiN-sin5, i2-kip8 but8-chit, khong-kan, si5-kan e5 kai3-han7 goa7, u7 chit8 e5 sit8-chai7 e5 se3-kai3, Eng2-oan2-chia2 e5 se3-kai3, chiu7-si7 Siong7-te3 i2-kip8 cheng3 seng3-sai3 sou2 tiam3 e5, chiu7-si7 lan2 chit e5 se3-kai3 i2-kip8 ki5-thaN--e5 e5 goan5-thau5 e5 se3-kai3 ti7-teh.  Che si7 lan2 e5 sin3-giong2 e5 it-chhe3 sou2 kun-ku3 e5 su7-sit8. Lan2 be7 thang khoaN3-kiN3 hit e5 se3-kai3, lan2 be7 thang chhek-liong7 hit e5 liok8-toe7, hit e5 hai2-hoaN7. Hit e5 ng5-kim siaN5-chhi7 e5 kong-chhai2, be7 bat khap8-tioh8 lan2 e5 bak8-chiu.  Chong2-si7 lan2 sin3 hit e5 se3-kai3 si7 tui3 eng2-oan2 u7 pau-ui5 ti7 lan2 e5 sin-piN, iah8 Hit e5 tui3 hia lai5 e5, u7 ka7 lan2 kong2-khi2 hit sou2-chai7 e5 siau-sit.
	I m7 han7-tiaN7 po3 lan2 chai hit e5 se3-kai3 si7 chit8 e5 bo5 han7-liong7 e5 seng3 e5 se3-kai3, iau2-ku2, kiam2-chhai2 oe7 khah khak-chhiat lai5 kam2-tong7 lan2 choe7-choe7 lang5 e5, chiu7-si7 kong2, hit e5 se3-kai3 si7 chit8 e5 bo5 han7-liong7 e5 chhin-chhiat, iu2-ai3 e5 se3-kai3, ia7 in ti7 hit-peng5 e5 lang5 jiat8-jiat8 teh koan-sim ti7 lan2 chit- peng5 e5 lang5.  Chiau3 Seng3-chheh e5 kian3-kai2, ti7 hit e5 Bo5 khoaN3-kiN3 e5 se3-kai3, u7 kui toa7 tin7 e5 lang5 chhim-chhim teh koan-sim lan2 se3-kan lang5 e5 seng-oah8.  “Lan2 i2-keng u7 choe3 kan-cheng3 e5 lang5 kau3 hiah choe7, chhin-chhiuN7 hun5 ui5 lan2.”  Hit e5 eng2-oan2 e5 se3-kai3, si7 Ia5-sou e5 chou2-ke, sou2-i2 I u7 si5-siong5 kam2-kak chit e5 tai7-chi3.  I u7 po3 lan2 chai thiN-nih8 e5 Pe7, si5-siong5 eng7 thiaN3-thang3 kap ai-siong e5 sim teh khoaN3-kou3 lan2.  I u7 po3 lan2 chai, ti7 toe7-nih8 chit8 e5 choe7-jin5 hoan2-hoe2, chiu7 ti7 thiN-nih8 ui7-tioh8 an2-ne lai5 hoaN-hi2. I u7 po3 lan2 chai, hiah e5 teh chiau3-kou3 toe7-chiuN7 e5 soe3-han3 gin2-na2 e5 thiN-sai3 u7 “siong5-siong5 kiN3 goa2 ti7 thiN-nih8 e5 Pe7 e5 bin7.”  I u7 po3 lan2 chai, A-pek-liap8-han2 ti7 hit e5 Bo5-khoaN3-kiN3 e5 se3-kai3, teh hoaN-hi2 lai5 khoaN3 I e5 jit8 ti7-chia, chhin-chhiuN7 an2-ni, hit e5 se3-kai3 u7 put-chi2 teh koan-sim ti7 lan2.  Ti7 Ia5-sou pian3 iong5-mau7 e5 kou3-su7-tiong, u7 nng7 ui7 Ku7-iok si5-tai7 e5 seng3-tou5, chiu7-si7 Mou5-se, I2-li7-a tui3 hit e5 Bo5 khoaN3-kiN3 e5 se3-kai3 u7 lai5 chih-chiap in e5 Chu2, lai5 kap I kong2-oe7,--- Si7 kong2 sim2-mih8?  Kiam2 si7 kong2-khi2 Hoat-lo2 ong5 kap Ang5-hai2 e5 su7, A-khap ong5 kap Na2-pok8 e5 phu5-to5-hng5 e5 su7, chiu7-si7 in ti7 toe7-chiuN7 sou2 te7-it koan-sim e5 su7 mah?  He2, m7-si7.  In iu5-goan5 u7 tui-jip ti7 hit e5 ui2-tai7 e5 cheng-sin5, chiu7-si7 tui3 hit e5 eng2-oan2 e5 se3-kai3 sou2 teh chu3-i3 lan2--e5 e5 chhin-chhiat e5 liam7-thau5.  “In tam5-lun7 I e5 ke3-si3, chiu7-si7 I ti7 Ia5-lou7-sat-leng2 sou2 beh lek8-ke3 e5.”  Che kiam2 m7-si7 am3-si7 lan2 chai in chhim-chhim sou2 koan-sim e5, chiu7-si7 ti7 hit e5 TiuN3-li5 lai7, in i2-kip8 in e5 toa7 e5 tang5-phoaN7 ti7 toe7-bin7-chiuN7 chin2-kiu3 e5 su7-giap8 tiong sou2 koan-sim e5 mah?
	Chit e5 pi2-kau3-tek, long2 si7 khah kun7-tai7 e5 su7,---chi2-u7 si7 2000 ni5 cheng5 e5 su7.  chong2-si7 Po2-lo5 u7 tui3 I2-hut-sou2 lang5 kong2-khi2, tui3 goan5 khi2-thau5 hit e5 se3-kai3, chiu7 i2-keng u7 chhim-chhim teh koan-sim ti7 lan2, iah8 Ia5-sou lim5-kau3 se3-kan chit e5 ke3-ek8, m7-si7 Siong7-te3 choe3 pat8 hang7 su7 liau2, chiah siuN7-tioh8 e5.  Che chiu7-si7 be7 chhong3-cho7 thiN-toe7 e5 i2-cheng5, tui3 Siong7-te3 e5 thiaN3-thang3, chiu7 i2-keng u7 chit e5 eng2-oan2 e5 ke3-ek8, chiu7-si7 beh hou7 eng2-oan2 e5 Ki-tok lai5 chin2-kiu3 jin5-lui7, lai5 chu7-chip8 toe7-bin7-chiuN7 cheng3 kho2-lin5 e5 kiaN2-ji5, kui ti7 thiN-nih8 e5 Pe7 e5 Seng3-chhiu2.  Siong7-te3 u7 si5-siong5 teh khoaN3-kou3 lan2.
	Ng3-bang7 lan2 chiong che khek-tiau5 ti7 sim--nih8, thang khah oe7 liau2-kai2 Seng3-chheh sou2 ka3-si7 e5 to7-li2, chiu7-si7 kong2, “Jin5-lui7 e5 keng-giam7 tiong, Siong7-te3 tak8 teng2-ho7 e5 khe2-si7, ti7 be7 piau2-hian7 ti7-chia chit e5 u7 khoaN3-kiN3 e5 se3-kai3 e5 i2-cheng5, i2-keng u7 pi7-pan7 ti7-hia hit e5 Bo5 khoaN3-kiN3 e5 se3-kai3.  Be7 hian2-hian7 ti7 chit-peng5 e5 tai7-seng, chiu7 i2-keng ku2-ku2 ti7 hit-peng5 long2 chai hit e5 su7-sit8.”  Tiam3 ti7 hit e5 chhin-chhiat e5 se3-kai3, “Ti7 khi2-thau5 u7 To7, To7 kap Siong7-te3 saN-kap ti7-teh, To7 chiu7-si7 Siong7-te3.”  Ti7 hit e5 hng7-hng7 eng2-oan2 e5 se3-kai3, Siong7-te3 e5 thiaN3-thang3 e5 ke3-ek8 tiong, chiu7 i2-keng u7 pi7-pan7 Siong7-te3 e5 Seng3 KiaN2 hoa3-sin ai3 “beh ui7-tioh8 lan2 cheng3-lang5 i2-kip8 lan2 e5 chin2-kiu3.”
	Sou2-i2 lan2 beh tui-chhe7 lan2 e5 Chu2 e5 seng-oah8, tioh8 ai3 to3-tng2 siuN7 kau3 chin hng7 e5 sou2-chai7, si7 tioh8 ai3 poaN5-ke3 lan2 e5 siong2-siong7 e5 khui3-lat8, sou2 tat8 oe7 kau3 e5 kek8-tiam2, si7 tioh8 ai3 kau3 ti7 Chhong3-se3-ki3 teh kong2-khi2 goan5 khi2-thau5 Siong7-te3 u7 chhong3-cho7 thiN-toe7, hit-si5 koh khi2-khi3 be7 sng3 tit e5 si5, si7 tioh8 ai3 kau3 ti7 Seng3 KiaN2 hoa3-sin, “Hi-lut8 ong5 e5 si5, Ia5-sou u7 chhut-si3 ti7 Iu5-thai3 e5 Pek-li7-heng5,” Hit-si5 koh khi2-khi3 bo5 han7-liong7 e5 si5, chiah oe7 thang tui-chhe7-tioh8 lan2 e5 Chu2 e5 toan7-ki3 e5 khi2-goan5.
	Teng2-bin7 sou2 kong2 chiah-e5, si7 Iok-han7 teh sia2 Ki-tok-toan7 e5 thai3-tou7.
	Goa2 ai3 siau3-liam7-tioh8 tiam3 ti7 I2-hut-sou2 hit e5 sou2 thiaN3 e5 ni5-lau7 e5 kam3-tok, chiu7-si7 “Ia5-sou sou2 thiaN3 e5 hak8-seng Iok-han7, “ tng i be7 si2 e5 tai7-seng, u7 che7-teh giah8-pit lai5 sia2 hit pun2 “Lan2 e5 Chu2 e5 Seng-gai5,” hit-pun2 “It lau7-lang5 e5 ki3-ek e5 Hok-im-toan7.”
	Ia5-sou chai7-se3 saN-ni5 ku2, ti7 Pa-lek-su-theng3 kek8 chhin-bit8 lai5 kap i kau-poe5, ti7 i Iok-han7 e5 ki3-ek tiong, u7 eng2-oan2 e5 Ki-tok, chit e5 khah chhim, giam5-siok e5 su-siong2 ti7-teh, chit e5 eng2-oan2 e5 Ki-tok, chiu7-si7 “tui3 kou2-cha2 i2-lai5 pun2 u7 e5, chiap8-chiap8 tu3-hian7” ti7 se3-kan.  Sou2-i2 Iok-han7 u7 kan-cheng3 kong2, “Ti7 khi2-thau5 u7 To7, To7 kap Siong7-te3 saN-kap ti7-teh. To7 chiu7-si7 Siong7-te3.”  Hit-si5 Iok-han7 u7 siuN7-tioh8 eng2-oan2 e5 Ki-tok ti7 be7 hoa3-sin e5 tai7-seng ku2-ku2 chaiN2-iuN7 u7 teh khoaN3-kou3 chit e5 kho2-lin5 e5 se3-kai3.  Tng chit e5 se3-kai3 be7 bat siuN7-tioh8 I, iau2 kap I li7 hng7-hng7 ti7 hit e5 am3-am3 ke3-khi3 e5 si5, “I i2-keng ti7 se3-kan, se3-kan tui3 I lai5 chhong3-cho7, ia7 se3-kan m7-bat I.”  “Oah8-mia7 ti7 I e5 lai7-bin7; chit e5 oah8-mia7 si7 lang5 e5 kng.”  “U7 chin e5 kng lai5 jip8 se3-kan, teh chio3 ban7-lang5.”
	I2-siong7 sou2 kong2 chiah-e5, long2 si7 o3-biau7 e5 oe7, se3-kan lang5 e5 su-siong2, sit8-chai7 si7 oh-tit liau2-kai2.  Chin ki5-koai3! an2-choaN2 kong2, “Chit e5 Ki-tok put-si5 ti7-chia.  I tiam3 ti7 U2-tiu7 lai7, choe3 U2-tiu7 e5 oah8-mia7.  I tiam3 ti7 lang5 e5 lai7-bin7, choe3 liong5-sim e5 kng.  Sui-jian5 lan2 be7 bat I, iau2-ku2 be7 u7 se3-kan e5 tai7-seng, I chiu7 i2-keng khia7-khi2 ti7 lan2 tiong-kan.”  Che tu2-tu2 si7 chiau3 Au-gu5-tin7 (Augustine) e5 i3-su3, sou2 kong2, Ki-tok-kau3 si7 tui3 khai-pit8 thiN-toe7 e5 si5, chiu7 kap lan2 saN-kap ti7-teh.  Che tu2-tu2 si7 chiau3 Tek-tou-liong5 (Tertullian) e5 sim-su tiong ho2-taN2 lai5 siuN7 kong2, tui3 ban7-se3 i2-lai5 Ki-tok chiu7 pi7-pan7 beh hoa3-sin chiaN5 choe3 lang5.
	Iok-han7 chai ti7 be7 hoa3-sin e5 i2-cheng5, chhin-chhiuN7 ti7 toe7-bin7-chiuN7 e5 khoan2-sit, I u7 tui3 ti7 Chu7-jian5, Li2-seng3, Liong5-sim, lai5 khe2-si7 hit e5 bu5-han7-liong7 e5 Siong7-te3.  Sou2-i2 i u7 chhai2-iong7 tong-si5 Hi-li7-ni5 lang5, Iu5-thai3 lang5, ti7 su-siong2 kai3 sou2 koan3-iong7 hit ku3 “Siong7-te3 e5 To7” e5 oe7, lai5 kan-cheng3 kong2, “Ti7 khi2-thau5 u7 To7.”  Eng7 chit-ji7 “To7” lai5 piau2-beng5 Ki-tok, chhou-chhou thiaN-liau2, si7 ki5-koai3 e5 khoan2.  Chong2-si7 ki5-sit8 u7 piau2-beng5 chit e5 su3-tou5 e5 tiong-sim su-siong2, koh-chai3 ia7 u7 li7-pian7 e5 sou2-chai7, in-ui7 tong-si5 Hi-li7-ni5 lang5 e5 tiat-hak8 i2-kip8 Iu5-thai3 lang5 e5 su-siong2, long2 kiong7-thong koaiN3-si3 teh eng7 hit ku3 oe7.  Chiau3 Hi-li7-ni5 e5 tiat-hak8 su-siong2, kan2-liok8 lai5 kong2, lang5 si7 be7 thang khoaN3-kiN3, ia7 be7 thang bong-tioh8 ban7-mih8 e5 bu5-han7-liong7 e5 goan5-thau5.  Lan2 chi2-u7 thang tui3 ti7 lan2 e5 sin-piN ti7 se3-kai3 tiong, I sou2 hian2-hian7 e5 lai5 bat I.  Sou2-i2 in u7 eng7 hit ku3 sui2-sui2, chhin-chhiuN7 si e5 phi3-ju7, lai5 chheng-hou Siong7-te3 sou2 hian2-hian7 e5, kio3-choe3 si7 “I e5 To7.”
	ChhiaN2 lai5 siuN7 hit e5 li2-khi3.  Na7 lun7 lan2 lang5 bo5-lun7 chi7-chui7, si7 an2-choaN2 teh piau2-hian7 i e5 sim-su i2-kip8 i e5 lai7-bin7 seng-oah8? chi2-u7 si7 tui3 i sou2 kong2-chhut e5 oe7.  Tui3 i sou2 kong2 e5 oe7, u7 piau2-hian7 i pun2-sin, tui3 i pun2-sin kap lan2 kau-poe5, lai5 chhian2-beng5 i e5 sim-su, i2-kip8 i e5 kam2-cheng5, lai5 sit8-heng5 i e5 i3-hiong3.  Tui3 i e5 sim-su, i3-hiong3 sou2 hoat-chhut e5 oe7, u7 piau2-chhut i e5 lai7-bin7 cheng-sin5 kap i e5 phin2-seng3.  Sou2-i2 kong2 tui3 i e5 oe7 lan2 thang bat i.
	TaN lan2 beh chaiN2-iuN7 thang lai5 bat hit e5 bu5-han7-liong7, be7 thang khoaN3-kiN3, be7 thang bat e5 Siong7-te3 mah?  chi2-u7 thang tui3 lang5 e5 liong5-sim, ki5-iN7 e5 oah8-mia7, toa7-hong i2-kip8 chheng-thian pek8-jit8, mi5-kan e5 kiong-chhong, ki5-iN7 e5 le5-beng5, sui2 e5 toe7-bin7, eng5-kng e5 hai2-tiong, i2-kip8 hit e5 teh iuN2-chhi7 se3-kan lang5 e5 ng3-kim-sek e5 beh8-hng5, tui3 chiah e5 hian7-siong7, thang lai5 bat I.  Chiah-e5 si7 Siong7-te3 e5 hian2-hian7, si7 I tui3 lang5 sou2 kong2 e5 oe7, chiu7-si7 I e5 To7, put-lun7 siaN2-khoan2 khui3-lat8 lai5 chhong3-cho7 chiah-e5, lian5 iN7-pang lang5 e5 tiat-hak8-chia2 to seng5-jin7 kong2, che si7 “Chi3-koaiN5--e5 e5 To7.”
	Sit8-chai7 iN7-pang lang5 e5 su-siong2, si7 kan-ta oe7 thang siuN7 kau3 chia na7-tiaN7.  Chong2-si7 chit e5 su3-tou5 e5 su-siong2, si7 chin3-jip8 koh-khah chhim.  I chai-iaN2 u7 chit8 e5 khah oan5-choan5 e5 hian2-hian7 ti7-teh.  In-ui7 saN-ni5 ku2 e5 tiong-kan, i u7 kap I saN-kap kiaN5 ti7 Pa-lek8-su-theng3 e5 chhan5-hng5, taN chit-tiap8 i chai, I si7 hit e5 khah oan5-choan5 e5 hian2-hian7, si7 Siong7-te3 tui3 se3-kan sou2 kong2-chhut e5 To7.  Sou2-i2 i u7 soa3-chiap kong2, “To7 u7 chiaN5-choe3 jiok8-the2.”  Chit e5 To7, chiu7-si7 ti7 goan5 khi2-thau5, ti7 bi5-biau7 e5 chu7-jian5, sin5-pi3 e5 oah8-mia7, u7 piau2-hian7 Siong7-te3 e5, kiat-kiok8 kau3 hit e5 si5-ki5 moa2, chiu7 chiaN5-choe3 chit8 e5 khah oan5-choan5 e5 hian2-hian7.  “To7 chiaN5 jiok8-the2, khia7-khi2 ti7 lan2 tiong-kan, u7 un-tian2 kap chin-li2 moa2-moa2.”  Che chiu7-si7 Siong7-te3 e5 khe2-si7 e5 kek8-tiam2, put-tan3 si7 Siong7-te3 khe2-si7 I e5 khui3-lat8 i2-kip8 I e5 ui2-tai7, iah8 si7 khe2-si7 I e5 sim, I e5 bu5-han7-liong7 e5 iu2-ai3, kap thiaN3-thang3.  Tui3 an2-ni, lan2 chai Iok-han7 teh eng7 chit ku3 lai5 chheng-hou I si7 Siong7-te3 e5 To7, hit e5 choan5 cheng-sin5 si7 chhin-chhiuN7 chit-khoan2.
	Chong2-si7 chit e5 kho2-lin5 e5 se3-kai3, tioh8 ku2-ku2 lai5 theng3-hau7 hit e5 hian2-hian7.  Lan2 m7-chai, siaN2-su7 Siong7-te3 ian5-chhian5 I e5 hoa3-sin kau3 hiah-nih8 ku2, chong2-si7 lan2 chai, I u7 teh khoaN3-kou3 Ki-tok be7 chhut-si3 i2-cheng5 hit e5 kou-tok8 e5 se3-kai3.  Lan2 chai I u7 tui3 eng2-oan2 lai5 pou2-chhiong in sou2 sit-loh8 e5 ki-hoe7.  Siong7-te3 ti7 eng2-oan2 e5 chit-peng5 kap hit-peng5 e5 tiong-kan, put-si5 to teh choe3 kang.
	Lan2 tai7-ke khiok si7 oe7 thang tong5-cheng5 Ki-tok i2-cheng5 hiah e5 khia7-khi2 ti7 hit e5 kou-tok8 e5 se3-kai3 e5 lang5.  In chhin-chhiuN7 lan2 chit8-poaN, iu5-goan5 u7 teh him-bou7 ho2 e5 sim ti7-teh.  In u7 in e5 khoa3-lu7, in e5 sim iu5-goan5 u7 tong7-iau5,  in chhin-chhiuN7 lan2 chit8-poaN, oe7-hiau2 toa7 pi-siong ka-ki7 e5 kiaN2 si2 ti7 chian3-tiuN5.  Ti7 in e5 sim-sin5, jiok8-the2 i2-kip8 in e5 keng2-hong2, chhin-chhiuN7 lan2 chit8-poaN, iu5-goan5 u7 kan-khou2 ti7-teh.  Kho2-sioh bo5 u7 chu5-pi e5 Siong7-te3 thang chhin-kun7.  In pi-chham2 lai5 teh chhe7 I.  In e5 tiat-hak8-ka tui3 chu7-jian5-kai3 e5 hian2-hian7 lai5 kan-cheng3 u7 chit8 e5 cho7-but8 Chu2; chong2-si7 chu7-jian5-kai3 chi2-u7 oe7 chi2-si7 lan2 bat I si7 chit8 e5 ui2-tai7 koh u7 khui3-lat8 e5 na7-tiaN7.  Khah u7 bun5-beng5 e5 bin5-chok8, chiu7 chiong in e5 chhui-siong2, lai5 piau2-hian7 ti7 Jiu5-pi2-tah (Jupitor) i2-kip8 Jiu5-no2 (Juno) e5 sin5-beng5.  Chong2-si7 chin kho2-sioh!  Chit khoan2 sin5 m7-si7 oe7 thiaN iu-bun7 e5 lang5 e5 ki5-to2.  Chai7 hiah e5 khah ia2-ban5 e5 bin5-chok8, hit e5 be7 thang ti2-khong3 e5 chu7-jian5-kai3 e5 toa7 khui3-lat8, u7 hou7 in put-chi2 kiaN-hiaN5.  In thiaN-kiN3 toa7 hong hiu3-hiu3 kio3, chhiu7-ki sihN-soaihN8(**siNh-soaiNh8)-kio3, i2-kip8 lui5-kong sih-na3, loh8 phauh e5 cheng5-keng2, hit-si5 in chiu7 chhiN-kiaN, lai5 bih ti7 toe7-ham7-lai7, lai5 choe3 ngou2-siong7, tah hu5, hok8-sai7 kiu5-kio3 in, ng3-bang7 thang tin3-cheng7 hit e5 kek8-toa7 khui3-lat8 e5 chun5-chai7-chia2 e5 siu7-khi3.  Hiah e5 ngou2-siong7 chiu7-si7 in chi2-i3 beh lai5 piau2-hian7 Siong7-te3.
	Lan2 kian3 thak8 kou2-cha2 e5 lek8-su2, khah siong5 chiu7 thang chai hit e5 kho2-lin5 kou-tok8 e5 cha2 e5 se3-kai3, “u7 teh chhe7 Siong7-te3.”  In e5 tiat-hak8, sin5-oa7, ngou2-siong7, i2-kip8 in sou2 pai3 e5 mih8, si7 in sou2 chhe7 oe7 kau3 it-chhe3 e5 kiat-ko2.  Che si7 chin7-chai7 kho2-lin5 e5 su7.  Bo5 chit8 lang5 thang po3 in chai-iaN2 in sou2 teh him-bou7 ai3 chai e5.  In kiam2-chhai2 ai3 mng7 kong2, “I kiam2 si7 jin5-keh-tek e5 Siong7-te3, ti7 I kiam2 u7 sim-cheng5 ti7-teh mah?  Ti7 I kiam2 u7 cheng3-gi7, thiaN3-thang3 e5 sim-cheng5 mah?  I kiam2 oe7 thiaN khou2-lan7 e5 lau7-bu2 teh thi5-khau3 i sou2 sit-loh8 e5 kiaN2-ji5 mah?  I kiam2 si7 bat teh siau3-liam7 lan2 se3-kan lang5 mah?  Khak-sit8 chit-khoan2 e5 giau5-gi5, si7 thang kho2-lin5 e5 su7.  Siat-su2 lan2 na7 bo5 sin3 Siong7-te3 u7 chiau3-kou3 in, u7 chit8-jit8, ti7 sim2-mih8 se3-kai3, I beh pou2-chhiong in sou2 sit-loh8 e5 ki-hoe7, lan2 thang siuN7 I si7 kau3-giah8 chan5-jim2 kam-sim pang3-sak se3-kan lang5.
	Siong7-te3 e5 khe2-si7 u7 kong2, tioh8 chiong in kau-thok Siong7-te3.  Ki-tok u7 teh khoaN3-kou3 in, Ia5-sou Ki-tok saN jit8 ku2 e5 tiong-kan, u7 tui3 Sip8-ji7-ke3 tit8-tit8 khi3 chhe7 hiah e5 tiam3 ti7 “KaN-lai7 e5 Sin5-hun5,” lai5 tui3 in thoan5 ho2 e5 siau-sit.
	Sou2-i2 lan2 thang chiong Ku7-iok si5-tai7 e5 lang5 kau-tai7 Ia5-sou Ki-tok.  Kiam2 si7 iau2 u7 sim2-mih8 khah tu2-ho2 e5 sou2-chai7 thang kau-tai7 mah?
	Hit e5 tng5-tng5 ou-am3 e5 si5-tai7, saN-soa3 ku2-ku2.  Chiau3-khoaN3 Siong7-te3 ia7 bo5 hian2-chhut sim2-mih8 tiau7-thau5.  Chong2-si7 ti7 hit e5 Ku7-iok si5-tai7, na7 khoaN3 khah chhim, Siong7-te3 e5 ke3-ek8 si7 i2-keng bo5 chheN-kong5, koh ia7 bo5 theng5-khun3, ti7-teh chin3-heng5.  Eng7 choe7-choe7 e5 hong-hoat, “Ki-tok u7 teh pi7-pan7 I e5 hoa3-sin.”  Ti7 lek8-su2 tiong, lan2 bo5 kau3-giah8 ti3-sek thang phian2-chhut I sou2 eng7 e5 hoat-tou7.  Kan-ta oe7 thang tui3 chhui-li2 lai5 tit-tioh8 khoaN3-kiN3 tam7-poh8 e5 iaN2-jiah ji5-i2.  Lan2 u7 khoaN3-kiN3 kou2-cha2 cheng3 pang-kok e5 heng-bong5, u7 A-sut8, u7 Pa-pi2-lun5, u7 Pho-su, u7 Hi-li7-ni5, u7 Lo5-ma2.  Lan2 iah8 u7 thiaN-kiN3 ##kou2-cha2, cheng3 sian-ti u7 soan-gian5 kong2, chiah e5 kok-kok e5 heng-bong5, si7 siok8 ti7 hit e5 ui2-tai7 e5 ke3-ek8 e5 chit8-pou7-hun7, thang lai5 oan5-seng5 Ia5-ho5-hoa e5 toa7 e5 bok8-tek.
	Kau3 u7 chit8 jit8, lan2 u7 kam2-chhiok-tioh8 koh chit8-sut8-a2 khah beng5 e5 kng.  Ti7 Chu2-cheng5 2000 ni5 e5 u7 chit8-jit8, u7 khoaN3-kiN3 chit8 e5 siau3-lian5 bok8-chia2, khia7 ti7 Su7-li7-a e5 soaN-teng2, i e5 sim-lai7 jiat8-jiat8, khng3 ko-siong7 e5 chi3-khi3, siu7 keng2-tiau3 lai5 li7-khui pai3 ngou2-siong7 e5 kou3-hiong i2-kip8 chhin-chhek, chhut-goa7 khi3 kau3 ti7 i sou2 m7-chai e5 sou2-chai7.  Chit-e5 chiu7-si7 A-pek-liap8-han2.  A-pek-liap8-han2 ti7 i e5 sim-lai7 thiaN-kiN3 Eng2-oan2-chia2 teh kio3 e5 siaN, chiu7 chhut-hoat hiong3-cheng5 lai5 chin7 i e5 su2-beng7.  Ti7 put-ti put-kak e5 tiong-kan, i chin3-cheng5 lai5 tam-tng KiaN5 soe2-le2 e5 Iok-han7 e5 kang, ti7 Ku7-iok e5 si5-tai7, “lai5 pi7-pan7 Chu2 e5 lou7.”  Tui3 an2-ni lai5 khai-si2 Iu5-thai3 bin5-chok8 e5 hun3-lian7.  Tui3-chia khi2, Iu5-thai3 lang5 tek8-piat8 u7 keng2-soan2 lai5 kap se3-kan it-poaN saN keh-li7, khui in e5 sim lai5 seng5-siu7 Siong7-te3 sin e5 khe2-si7.  In li7-piat8 chou2-kong e5 ngou2-siong7 kap to-sin5 e5 to7-li2, lai5 chong5-hong7 tok8-it e5 Siong7-te3 e5 ka3-si7; chit e5 to7-li2, si7 i2-cheng5 be7-bat u7 chit8 e5 bin5-chok8 sou2 bat siu7 e5.  Ji5-hou7 ti7 in e5 lek8-su2 tiong, u7 thiaN-kiN3 sian-ti e5 siaN, lai5 soan-thoan5 Siong7-te3 gi7 e5 sim-chi3.  Ti7 lek8-tai7 e5 sian-ti e5 tiong-kan, u7 kong2-chhut chin o3-biau7 e5 tek8-piat8 e5 iok-sok, chiu7-si7 kong2, ti7 au7-jit8 Iu5-thai3 lang5 i2-kip8 in e5 kiaN2-sun ti7 cheng3 pang-kok e5 tiong-kan, beh tit-tioh8 toa7-toa7 e5 chiok-hok.  Ti7 chiah e5 sian-ti sou2 khoaN3 e5 iN7-siong7 tiong, u7 chit8 e5 bo5 loa7 hun-beng5 e5 jin5-but8, chiap8-chiap8 hian2-hian7.  Hit e5 bo5 loa7 hun-beng5 e5 jin5-but8, u7-e5 khoaN3-choe3 si7 lang5, u7-e5 khoaN3-choe3 si7 sin5, ia7 u7-e5 khoaN3-choe3 si7 Tai7-pit8 e5 kiaN2, Jin5-chu2, Siong7-te3 e5 KiaN2, Ia5-ho5-hoa e5 lou5-pok8, sin5-biau7 e5 bou5-su7, a2-si7 eng2-oan2 thong2-ti7 se3-kan e5 peng5-an e5 jin5-kun; koh-chai3 u7-e5 khoaN3-choe3 si7 iuN5-ko, si7 beh hou7 lang5 khan khi3 thai5, lai5 choe3 lan2 e5 Chu2, tam-tng lan2 long2-chong2 e5 choe7.
	Chong2 kong2 chit8 ku3, chiu7-si7 lang5 long2 teh chu3-sin5 theng3-hau7 Siong7-te3 e5 chi2-i3 hian2-beng5.  M7-ku2 Siong7-te3 iau2 si7 tiam7-tiam7, long2 bo5 tong7-cheng7.  chong2-si7 Iu5-thai3 e5?? cheng3 kun-ong5, i2-kip8 cheng3 sian-ti si7 it-tit8 ke3-ong2--khi3.  Siong7-chhiaN2 Iu5-thai3 lang5 soa3 tu2-tioh8 kok phoa3, siu7-liah8 lai5 keng-giam7 hit e5 chhiN-chham2 e5 jit8-chi2.  Tui3 an2-ni, Iu5-thai3 lang5 si3-soaN3 khia7-khi2 ti7 phou2 thiN-e7.  Se3-cheng5 e5 pian3-chhian bu5-siong5, u7 hoaN-hi2, u7 pi-siong, u7 saN-chiN, u7 hoan7-choe7.  M7-ku2, Siong7-te3 iu5-goan5 si7 cheng7-cheng7, long2 bo5 hian2-chhut sim2-mih8 tiau7-thau5.



Te7-2 chiuN	Se3-Ka3 u7 Teh Pi7-Pan7

	Keng3-jian5 si5 tit8-tit8 pek-kun7.  ChhiaN2 lai5 chu3-i3 khoaN3 i2-ha7 sou2 beh kong2 chit e5 ki5-iN7 e5 su7-sit8!  Chit e5 se3-kai3 si7 i2-keng u7 teh pi7-pan7!  Chhin-chhiuN7 toa7-hai2 ti7 bo5 i3-sek e5 tiong-kan, i e5 hai2-eng2 te3 geh8 teh tin2-tang7 e5 khoan2-sit, lan2 chit e5 se3-kai3, ia7 ti7 bo5 i3-sek e5 tiong-kan, iu5-goan5 u7 te3 hit e5 eng2-oan2 e5 se3-kai3 ti7-teh tin2-tang7.  Tng hit e5 se3-kai3 teh pi7-pan7 beh chhe-khian2 Ia5-sou hou7 lan2 e5 si5, lan2 chit e5 se3-kai3, ia7 si7 u7 pi7-pan7 beh geng5-chiap I.  Lan2 chit-tiap8 na7 hoe5-kou3 ke3-khi3 e5 se3-kai3 si7 chaiN2-iuN7 teh chun2-pi7, chiu7 thang chai, chhin-chhiuN7 u7 chit8 e5 Sin5 teh cho7-chiu7 jin5-lui7 e5 lek8-su2, lai5 pi7-pan7 Ia5-sou e5 lou7.
	Ti7 chia u7 kui2-na7 hang7 su7-sit8 ti7-teh.  Tng Ki-tok lai5 e5 si5, ti7 se3-kai3 u7 saN-e5 bin5-chok8 chiam3 te7-it toa7 e5 se3-lek8.  Hit saN-e5 bin5-chok8, chiu7-si7 Hi-li7-ni5, Lo5-ma2, i2-kip8 Iu5-thai3, chiu7-si7 hit e5 u7 bun5-nga2 e5 Hi-li7-ni5 lang5, u7 koan5-peng3 e5 Lo5-ma2 lang5, i2-kip8 siu7 lang5 oan3-hun7, siu7 lang5 iam3-chian7 e5 Iu5-thai3 lang5.  In si7 ti7 hit e5 u7 bun5-beng5 e5 se3-kai3 tiong te7-it tu3-hian7 e5 bin5-chok8.  He2, m7-si7!  Iau2-ku2 si7 tioh8 kong2, in chiah si7 u7 bun5-beng5 e5 se3-kai3.  I2-goa7 si7 bo5 lah.  Pi2-liap8-to u7 seng5-jin7 chit e5 su7-sit8, chiu7 eng7 Hi-pek-lai5, Hi-li7-ni5, i2-kip8 Liap8-teng e5 bun5-ji7, lai5 sia2 Sip8-ji7-ke3 teng2 e5 cham2-tiau5.  TaN chit saN-e5 bin5-chok8, ti7 bo5 phah-sng3 e5 tiong-kan, chiau3 khoaN3 chha-put-to chhin-chhiuN7 tai7-ke choe3-he2 lai5 teh pi7-pan7 theng3-hau7 I e5 lim5-kau3; chit e5 su7-sit8, chi3-chio2 hou7 lang5 thang siuN7 si7 Siong7-te3 sou2 an-pai5 e5, kong2 an2-ni, kiam2 u7 ke3-thau5 mah?  Hoan7-na7 lang5 bo5 chun-chong5 Ki-tok e5, kiam2-chhai2 beh khoaN3 chit e5 su7-sit8 si7 lek8-su2 tiong ngou2-gu5-jian5 e5 tai7-chi3.  Chong2-si7 goa2 teh siuN7, hoan7-na7 u7 seng5-jin7 ti7  au7-lai5 beh u7 chiaN5 chit e5 hui-siong5 toa7 e5 tai7-chi3 e5 Ki-tok-tou5, thak8-tioh8 tong-si5 e5 lek8-su2, tek-khak chai, put-tan3 si7 KiaN5 soe2-le2 e5 Iok-han7, lian5 chiu-ui5 e5 se3-kai3, iu5-goan5 si7 hong7-chhe lai5 “teh pi7-pan7 Chu2 e5 lou7.”  Put-koan2 siaN2 khoan2, i2-ha7 ai3 lai5 khoaN3 tong-si5 sou2 tu2-tioh8 e5 chong7-hong2.
	Thau5-chit8 hang7, Lo5-ma2 lang5 u7 siu-cheng2 in e5 to7-lou7, lai5 choe3 toa7 e5 Jin5-kun lim5-kau3 e5 lou7-eng7.  Chu2-cheng5 e5 chit8 se3-ki3, hit-tiap8 e5 se3-kai3 si7 kek8 gau5 hun kai3-han7, hun-lih8 chiaN5-choe3 choe7-choe7 saN keh-li7 e5 soe3-soe3 e5 pang-kok, kok-kok u7 in e5 chong-kau3, hong-siok8, lut8-hoat, koh-chai3 tai7-ke gau5 saN oan3-tou3, ngi7-sim, gau5 sio-thai5.  In sou2 khia7 hit e5 koaiN5-koaiN5 e5 kok-kai3, chou2-chi2 tai7-ke e5 ong2-lai5.  PiN5-iuN5 ui7-tioh8 chian3-loan7 e5 peng-be2 sou2 kiau2-jiau2, hai2-bin7 in-ui7 hai2-chhat8 chin-choe7, ti3-kau3 be7 thang thong-heng5.  Sit8-chai7 lai5 kong2, Chu2-cheng5 e5 chit8 se3-ki2, Pa-lek8-su-theng3 e5 lang5 be7-bat khui mng5 kap goa7-bin7 e5 lang5 saN ong2-lai5.  Sou2-i2 chiau3 lang5 e5 i3-su3 lai5 khoaN3, chit e5 phou2-pian3-tek e5 Hok-im beh tit-tioh8 seng3-li7, thang chu7-iu5 thong-heng5 ti7 choan5 se3-kai3, si7 put-kho2-leng5 e5 su7.
	Tu2-tu2 ti7 chit ho7 gui5-ki, u7 khoaN3-kiN3 put-chi2 tu3-hian7 e5 pian3-chhian.  Lo5-ma2 lang5 u7 oan5-seng5 chit8 e5 toa7 su7-giap8.  Tng Ia5-sou lim5-kau3 e5 si5, hiah e5 khia7 kok-kai3 lai5 saN keh-li7 e5 kok, bo5 koh saN hun-khui, saN giau5-gi5, Ia5-sou u7 khoaN3-kiN3 chit8 e5 bo5 saN-thai5 peng5-ho5 e5 se3-kai3.  Lo5-ma2 lang5 u7 chu7-chip8 hiah e5 bo5 saN lian5-lok8 e5 pang-kok, lai5 chiaN5-choe3 chit8-the2, phah-phoa3 kok lang5 e5 ai3-kok sim, kap kok lang5 ka-ki7 e5 chong-kau3, lai5 thong2-it se3-kai3 choe3-chiaN5 it-tai7 e5 ong5-kok.  Lo5-ma2 e5 toa7-lou7 u7 koan3-chhoan3 ti7 i e5 bun5-beng5 e5 kok-lai7.  Kai-sat e5 toa7 koan5-lek8, gau5 i5-chhi5 te3-kok e5 thai3-peng5.  Lo5-ma2 e5 toa7-lou7 khui-khoah, teh theng3-hau7 toa7 e5 Jin5-kun lim5-kau3.  Lan2 na7 khoaN3 Po2-lo5 u7 hiah-nih8 chu7-iu5 bo5 chou2-gai7, thang lu2-heng5 kau3 ti7 te3-kok e5 tak8 sou2-chai7, tui3 chit hang7 chiu7 thang khoaN3-chhut Lo5-ma2 e5 toa7-lou7, Lo5-ma2 e5 cheng3-ti7, Lo5-ma2 e5 thai3-peng5, lai5 khui-khoah sin e5 chong-kau3 e5 i3-gi7 kau3 siaN2 khoan2.
	Lun7 Lo5-ma2 lang5 kap in e5 toa7-lou7 e5 kong-chek, kong2 kau3-chia chiu7 ho2.  TaN lai5 lun7-khi2 Hi-li7-ni5 lang5 si7 an2-choaN2?  Sui-jian5 u7 khui-khoah e5 to7-lou7 choe3 soan-thoan5 teh lai5 e5 Hok-im e5 lou7-eng7, na7 bo5 u7 thong-iong7 e5 khiuN-khau2 thang chhian2-beng5 hit e5 Hok-im hou7 i khui-khoah kau3 ti7 tak8 sou2-chai7, ia7 si7 bo5 sim2-mih8 u7 lou7-eng7.  Goan5-lai5 Iu5-thai3 lang5 si7 eng7 A-lan5 e5 khiuN-khau2, Lo5-ma2 lang5 bat Liap8-teng e5 bun5-ji7; i2-goa7 choe7-choe7 khoan2 lang5 kong2 choe7-choe7 khoan2 e5 khiuN-khau2, hit e5 hun7-chap8 e5 khoan2-sit, si7 chhin-chhiuN7 ti7 Pa-piat, Siong7-te3 phah-loan7 se3-kan lang5 e5 khiuN-khau2 chit8-iuN7, chong2-si7 kun7-oa2 ti7 Bi2-sai3-a beh lim5-kau3 e5 si5, Hi-li7-ni5 oe7, ti7 bo5 i3-sek e5 tiong-kan u7 hoat-hui i e5 su2-beng7 lai5 pi7-pan7 Chu2 e5 lou7.  Hit e5 sui2 koh li7-pian7 e5 Hi-li7-ni5 oe7, u7 chiaN5-choe3 Lo5-ma2 te3-kok chu2-iau3 e5 khiuN-khau2.  Te7-tiong-hai2 chiu-ui5 e5 lang5, sui-jian5 u7 teh eng7 in pun2-sin e5 khiuN-khau2, iu5-goan5 u7 hak8-sip8 Hi-li7-ni5 oe7.  Tui3 an2-ni, Hi-li7-ni5 oe7 si7 chiaN5-choe3 choan5 bun5-beng5 e5 se3-kai3 e5 khiuN-khau2.  Hi-li7-ni5 oe7 chiu7 chiaN5-choe3 kong-ke e5 khi3-khu7 lai5 soan-thoan5 hit e5 sin e5 ka3-si7.
	Lan2 koh-chai3 thang tui3 Po2-lo5 e5 thoan5-to7 lu2-heng5 tiong e5 kou3-su7 tiong, lai5 tit-tioh8 koh-khah tiong7-iau3 e5 chi2-si7.  Bo5-lun7 ng3 Lo5-ma2 lang5 a2-si7 Ko-lim5-to lang5, ng3 hiah e5 bun5-nga2 e5 Nga2-tian2 lang5, a2-si7 hiah e5 khia7-khi2 ti7 Ka-liap8-thai3 koaiN5 soaN-teng2 e5 bo5 bun5-beng5 e5 iN7-kau3 e5 bin5-chok8, lan2 u7 thiaN-kiN3 Po2-lo5 eng7 “cheng3-lang5 sou2 bat” e5 khiuN-khau2 lai5 thoan5 Siong7-te3 bi5-biau7 e5 Hok-im.
	Bo5-lun7 Hi-li7-ni5 lang5, Lo5-ma2 lang5, a2-si7 Iu5-thai3 lang5, long2 si7 pi7-pan7 Chu2 e5 lou7 e5 sian-hong.  Lo5-ma2 lang5 u7 khui-khoah to7-lou7, Hi-li7-ni5 lang5 u7 kiong-kip khiuN-khau2.  Na7-si7 Iu5-thai3 lang5 si7 an2-choaN2?  In oe7 cho7-chiu7 sim2-mih8?  In siu7 iu-seng3 e5 bin5-chok8 sou2 oan3-hun7, sou2 iam3-chian7, siu7 lang5 pi3-so2 ti7 Lo5-ma2 te3-kok tiong hit e5 soe3-soe3 li7 hng7-hng7 phian-phiah e5 sou2-chai7, sou2-i2 chai7 hit e5 Hok-im tioh8 thoan5 kau3 phou2 thiN-e7 e5 un7-tong7, tui3 in kiam2 u7 sim2-mih8 thang ki5-thai7 mah?
	Chai7 hiah e5 u7 teh ng3-bang7 Siong7-te3 e5 Seng3-chhiu2 tioh8 thoe3 Ki-tok pi7-pan7 lou7 e5 lang5 teh khoaN3, Iu5-thai3 lang5 chiu7-si7 choe3 te7-it u7 siu7 Siong7-te3 keng2-tiau3 e5 khoan2.  Ti7 kui2-na7 se3-ki2 e5 tiong-kan, in siu7 khi3-choat8 tiam3 ti7 phian-phiah e5 Pa-lek8-su-theng3 e5 soaN-kan, iau2-ku2 u7 ui7-tioh8 se3-kai3 lai5 po2-chun5 Siong7-te3 e5 oe7 (Oracles), cheng-sin5-tek e5 chong-kau3 e5 to7-li2, i2-kip8 hit e5 sou2 beh lai5--e5 e5 ng5-kim si5-tai7 e5 chham3-gu2.  Au7-lai5 in u7 tu2-tioh8 chiau3 in sou2 khoaN3 si7 chhiN-chham2 hit e5 siu7-liah8 e5 keng-giam7.  Chong2-si7 tui3 lan2 lai5 hoe5-kou3 ke3-khi3 hit e5 su7-sit8, in e5 siu7-liah8, beng5-beng5 si7 chhut tui3 hit e5 Chi3-koaiN5--e5 e5 ke3-ek8 e5 sou2 choe3.
	In-ui7 Iu5-thai3 lang5 tu2-tioh8 kek-tiok8 siu7-liah8 si3-soaN3 ti7 thong se3-kai3, che oan2-jian5 chhin-chhiuN7 oan5-teng tui3 i e5 ke2-chi2 hng5 lai5 poaN-soa2 soe3-chang5 ke2-chi2 chhiu7 khi3 chai ti7 goa7-bin7 e5 sou2-chai7, Siong7-te3 u7 poaN-soa2 I2-sek-liat8 lang5 hou7 in si3-soaN3 khia7-khi2 ti7 cheng3 pang-kok, siu7-liah8 au7 chi2-u7 sio2 pou7-hun7 u7 to3-tng2 lai5 tiam3 Pa-lek8-su-theng3, toa7 pou7-hun7 long2 chu7 an2-ni khia7-khi2 ti7 in sin e5 sou2-chai7, lai5 khui-khoah in e5 seng-li2 ti7 chiu-ui5 e5 pang-kok.  Tong-si5 u7 choe7-choe7 lek8-su2-ka chi2-si7 lan2 kong2, bo5 chit8-kok bo5 Iu5-thai3 lang5 khia7-khi2 ti7-hia, ia7 chiam7-chiam7 tit-tioh8 koan5-peng3, ti7 seng-li2 hong-bin7 put-chi2 u7 toa7 e5 se3-lek8.  In u7 heng-ong7 ti7 Lo5-ma2 te3-kok e5 tak8 sou2-chai7, chai7 Lo5-ma2 kok goa7 ti7 Pa-pi2-lun5, A-lek8-san-tai7, u7 kian3-siat in e5 toa7 e5 sit8-bin5 toe7, choe3 hit e5 bin5-chok8 e5 thong2-leng2.  “Toa7 e5 I2-sek-liat8” u7 khui-khoah si3-soaN3 ti7 u7 bun5-beng5 e5 se3-kai3 e5, si7 pi2 khia7-khi2 ti7 Pa-lek8-su-theng3 e5 chong-chok8 cham2-jian5 khah choe7, chong2-si7 chhin-chhiuN7 liu5-tou5 teh him-bou7 kou3-hiong e5 khoan2-sit, in siong5-siong5 bin7 oat8-lin-tng2 lai5 siau3-liam7 Ia5-lou7-sat-leng2.  Ai-kip8 e5 choan5 jin5-khau2, poeh-hun7-chit8 si7 Iu5-thai3 lang5.  Lan2 soe3-ji7 lai5 khoaN3, ti7 in tiong-kan e5 chit8 kun5, chiu7-si7 ti7 Chu2-au7 50 ni5 tng2-lai5 Ia5-lou7-sat-leng2 hu3 PoaN5-ke3-choeh e5, chiu7 thang tam7-poh8 chhui-chhek chhut-goa7 e5 Iu5-thai3 lang5 e5 lang5-sou3 kap in si3-soaN3 e5 hoan7-ui5 kau3 siaN2-khoan2.  “Chiah e5 PhaN3-the5-a lang5, Bi2-thai3 lang5, I2-lan5 lang5, kap tiam3 ti7 Bi2-sou2-pho-tai7-bi2, Iu5-thai3 kap Ka-phaN3-tou-ka, Pun2-tou kap A-se-a, Hut-lu5-ka kap Pong5-hui-li7-a, Ai-kip8 kun7-oa2 Kou2-li7-nai7 e5 Lu7-pi2-a, chiah e5 toe7-hng e5 lang5, i2-kip8 tui3 Lo5-ma2 lai5 e5 chhut-goa7 lang5, u7-e5 si7 Iu5-thai3 lang5, u7-e5 si7 jip8 Iu5-thai3 kau3 e5 lang5, Kek-li2-ti2 lang5, A-lat-pek lang5.”
	In kau3 tak8 sou2-chai7, chiu7 soa3 toa3 in e5 chong-kau3 kap in e5 Seng3-chheh, chhin-chhiuN7 lan2 u7 thak8-tioh8 kong2, “In-ui7 tui3 cha2 i2-lai5 ti7 tak8 sou2-chai7 e5 siaN5 u7 thoan5 Mou5-se e5 chheh, chiu7-si7 ti7 tak8 e5 An-hioh-jit8 ti7 hoe7-tng5 sou2 thak8 e5.”  Kau3 ti7 tak8 sou2-chai7, in tek8-piat8 chip-siu2 in e5 bin5-chok8 e5 hi-bang7, teh theng3-hau7 sou2 beh lai5 e5 Bi2-sai3-a.  Bi2-sai3-a lim5-kau3 si7 in e5 ng3-bang7 e5 choe3 ko-tiam2.  Iu5-thai3-kau3 e5 chun5-lip8 si7 chai7 ti7 chit-tiam2.  In e5 Keng-tian2 (Talmud) u7 kong2, “Cheng3 sian-ti chi2-u7 si7 chham3-gu2 Bi2-sai3-a,”  “In-ui7 chit e5 se3-kai3 siu7 chhong3-cho7 si7 ui7-tioh8 Bi2-sai3-a.  U7-iaN2, in m7-chai Bi2-sai3-a ti7-sibeh5 lim5-kau3, u7-iaN2, in eng7 eh8-teh8, hui cheng-sin5-tek e5 i3-su3 lai5 siuN7, lai5 khoaN3 I si7 ui7-tioh8 beh lai5 chin2-kiu3 Iu5-thai3 lang5 thoat-chhut goa7-pang lang5 e5 chhiu2-thau5, beh lai5 ko-seng in e5 te7-ui7.  In bo5 teh ng3-bang7 beh u7 chin kng thang lai5 chio3 iN7-pang lang5, chi2-u7 si7 teh ng3-bang7 in e5 peh-siN3 I2-sek-liat8 lang5 tit-tioh8 toa7-toa7 e5 eng5-kng.  Sui-jian5 si7 an2-ni, chhiaN2 lai5 siuN7 chiah e5 peh-siN3 sim-lai7 chun5 hit ho7 sin3-giong2 lai5 si3-soaN3 ti7 iN7-kau3 e5 tiong-kan, che su7-sit8 tui3 u7-pi7 Ia5-sou Ki-tok e5 lou7, hit e5 kang e5 i3-gi7 sit8-chai7 m7-si7 sio2-khoa2!
	Sui-jian5 ko3-jin5 si7 hou7 lang5 iam3-ouN3, chong2-si7 in tai7-ke e5 se3-lek8 si7 put-chi2 kong2-khoah, in e5 chhu3-piN thau5-be2, hiah e5 khah chhim-tim5 e5 iN7-pang lang5, sim-lai7 bo5 boan2-chiok in pun2-sin hit e5 chhiN-chham2 e5 to-sin5 kap ngou2-siong7 e5 chong-kau3, iau2-ku2 ti7 in tiong-kan sou2 u7 khoaN3-kiN3 chit e5 Iu5-thai3-kau3 si7 kau3-giah8 u7 lat8, oe7 giu2 in e5 sim, in-ui7 chit e5 Iu5-thai3-kau3 si7 eng7 khak-sit8 e5 siaN, lai5 soan-thoan5 tok8-it e5 Siong7-te3, si7 ko-siong7, koh seng3 e5 Siong7-te3, koh u7 khoaN3-tang7 lang5 e5 chong-kau3 heng5-ui5, khoaN3-kou3 lan2 cheng3-lang5, u7 aN3 hi7-khang lai5 thiaN lang5 e5 ki5-to2, u7 ui7-tioh8 jin5-lui7 ti7 chiong-lai5 tou5-bou5 toa7 e5 su7.  Ti7 tak8 e5 siaN5-chhi7 u7 choe7-choe7 iN7-kau3-tou5, kai2-chong lai5 chham-ka ti7 hoe7-tng5 e5 keng3-pai3, iu7-koh tu5-khi2 chiah e5 i2-goa7, iau2 u7 toa7 to-sou3 e5 “keng3-khian5 e5 lang5,” chhin-chhiuN7 Sin-iok tiong sou2 ki3-chai3 hit e5 pe2(**peh)-chong2 Ko-ni5-liu5; in u7 siu7 I2-sek-liat8 lang5 e5 Seng3-chheh tiong sou2 ki3 e5 kau3-li2 lai5 tin2-tang7 in e5 sim, lai5 cheng-thok8 in e5 Seng3-chheh, put-ko3 iau2 lau5 chit8-sut-a2 iN7-pang lang5 e5 khoan2 chham-chhap ti7 in e5 hoe7-tng5 e5 seng-oah8.
	Koan-lian5 ti7 chit-e5, iau2 u7 chit8 hang7 chin tiong7-iau3 e5 su7 ti7-teh,--- chiu7-si7 ti7 Chu2-cheng5 oa2 nng7-pah ni5, hit pun2 Hi-pek-lai5 oe7 e5 Ku7-iok, u7 hoan-ek8 choe3 Hi-li7-ni5 oe7, chiu7-si7 hit-si5 e5 thong-iong7 gu2.  Sou2 hoan-ek8 chit-pun2, lan2 khah-siong5 si7 kio3-choe3 “Chhit-chap8 lang5 ek8” (Septuagint) e5 Seng3-chheh.  Chit pun2 thang choe3 Iu5-thai3 lang5 i2-kip8 iN7-pang lang5 e5 lou7-eng7, hou7 in thang thak8, piN5-piN5 lai5 tui3 in soan-thoan5 chit8 e5 gi7 e5 Siong7-te3, i2-kip8 u7 Chit8 e5 ui2-tai7 e5 beh lim5-kau3 e5 su7.
	Sui-jian5 toa7-pou7-hun7 e5 Iu5-thai3 lang5, in e5 bak8-chiu ou-am3, in e5 sim tun7, sui-jian5 Bi2-sai3-a chin-chiaN3 lim5-kau3 e5 si5, Pa-lek8-su-theng3 e5 lang5 u7 teng3 I ti7 Sip8-ji7-ke3, iau2-ku2 lan2 tioh8 koh-chai3 lai5 khoaN3 Po2-lo5 e5 toan7-ki3, ti7-hia u7 chhian2-beng5 Iu5-thai3 lang5 e5 hoe7-tng5, ti7 tak8 sou2-chai7 si7 choe3 Ki-tok e5 Seng3-hoe7 e5 ng-chioh(**chhioh8)-toe7, tui3 an2-ni iah8 thang soa3 hou7 lan2 liau2-kai2 si3-soaN3 ti7 tak8 sou2-chai7 e5 I2-sek-liat8 lang5, u7 toa7 e5 khui3-lat8, “ti7-teh pi7-pan7 Chu2 e5 lou7.”
	Tu2-tu2 Siong7-te3 e5 Seng3-KiaN2 beh lim5-kau3 se3-kan e5 si5, chou-chit tong si5 e5 bun5-beng5 e5 se3-kai3 chit saN-e5 toa7 e5 bin5-chok8, ti7 bo5 i3-sek e5 tiong-kan, tai7-ke saN hiap8-lek8 choe3-he2 lai5 pi7-pan7 Chu2 e5 lou7, che khak-sit8 si7 u7 chin toa7 e5 i3-su3 ti7-teh.  Che beng5-beng5 u7 am3-si7 lan2 chai, Siong7-te3 u7 chhun-chhut I e5 Seng3-chhiu2, tui3 choe7-choe7 hong-bin7 lai5 teh cho7-chiu7 chit8 e5 ui2-tai7 e5 kiat-ko2.

Te7-3 chiuN	Se3-Kai3 U7 Teh Theng3-Hau7

	Ti7 te7-li2-siong7 i2-kip8 cheng3-ti7-siong7 chiah e5 goa7-heng5 e5 pian3-chhian i2-goa7, lan2 thang tui3 ti7 tong-si5 lang5 e5 su-siong2 i2-kip8 liam7-thau5 e5 hong-bin7 lai5 khoaN3-chhut hit e5 sio-siang7 u7 i3-gi7 e5 lai7-bin7-tek e5 pi7-pan7.  Tong-si5 si7 chit8 e5 ia3-sian7 sit-i3, bo5 boan2-chiok e5 se3-kai3, ti7-teh theng3-hau7 Ki-tok e5 lim5-kau3.  Put-chi2 khiam3-eng7 lang5 thang pang-chan7 lai5 kou2-bu2 in e5 sim.  Bian2 kong2, Ki-tok i2-cheng5 ti7 tak8 si5-tai7 to-siau2 u7-iaN2 long2 si7 an2-ni.  Chong2-si7 jin5-lui7 u7 teh chin3-pou7.  Lang5 e5 liong5-sim put-si5 u7 teh oah8-tang7 lai5 po2-chhi5 in choe3 ko e5 koan5-ui.  Jin5-lui7 chiam7-chiam7 khah u7 teh siuN7 khah u7 kam2-kak bo5 boan2-chiok e5 liam7-thau5 ti7-teh.
	ChhiaN2 koh khoaN3 chit saN-e5 bin5-chok8, chiu7-si7 Hi-li7-ni5 lang5, Lo5-ma2 lang5 i2-kip8 Iu5-thai3 lang5.
	Seng lai5 khoaN3 Hi-li7-ni5 lang5.  In si7 kiau-ngou7, jiat8-seng5, phu5-phio3 bi2-mau7 e5 bin5-chok8, u7 ko-siong7 e5 ge7-sut8, bun5-hak8, tiat-hak8 ti7-teh; in si7 gau5 hiong2-lok8 ge7-sut8, koh u7 gau5 choe3 si e5 thian-hun7, tui3 an2-ni u7 an-ti3 choe7-choe7 sin5-beng5 ti7 Ou-lin2-phuh (Olympus) e5 soaN-teng2.  Chai7 kin-na2-jit8 ti7 se3-kai3, siok8 ti7 bun5-beng5 e5 kok, long2 eng7 kiaN-hiaN5 kap kam2-sia7 e5 liam7-thau5 teh chu3-i3 khoaN3 kou2-cha2 hiah e5 Hi-li7-ni5 lang5.  Lan2 kin-na2-jit8 sou2 u7 choe3-ho2 e5 bun5-hoa3, toa7-pou7-hun7 si7 chhut-tui3 in e5 kong-lo5.  In ui7-tioh8 bun5-hoa3 lai5 lou2-lek8 khoaN3-choe3 si7 te7-it tui3-tiong7 e5 kang.  Koat-toan3 bo5 u7 sim2-mih8 kok thang tui3 in lai5 khoa-khau2 in e5 bun5-hoa3, ia7 koat-toan3 bo5 u7 sim2-mih8 kok thang pi2 in khah siu7 lang5 e5 chheng-chan3.
	Chong2-si7, haiN3-ah!  Ti7 choe3-kun7 e5 tai7-chian3, lan2 u7 siu7 ka3-si7, chai-iaN2 bun5-hoa3 bo5 chong-kau3 ti7-teh, si7 boe7 thang choe3 sim2-mih8, ia7 chai tong-si5 hit e5 kho2-lin5 e5 Hi-li7-ni5 lang5 u7 seng5-jin7, kiam2-chhai2 kin-na2-jit8 e5 Tek-kok lang5 ia7 tioh8 ai3 seng5-jin7, chai-iaN2 se3-kai3 kan-ta bun5-hoa3 si7 boe7 thang chin3-pou7.  Chiau3 goa2 teh siuN7 hiah e5 Hi-li7-ni5 lang5 oan2-jian5 chhin-chhiuN7 kun7-tai7 e5 Pa-li2-siaN5 e5 lang5, si7 phu5-phio3, ai3 ngou7-lok8, oah8 tang7, si7 ai3 iu5-iu5 chu7-sek e5 bin5-chok8.  Sui-jian5 si7 an2-ni, ti7 in hit e5 seng-oah8 e5 e7-bin7 si7 iau2-ku2 u7 ham5 chit8-cheng2 e5 ai-tiau7 ti7-teh.  In sou2 u7 hit e5 choe3 eng5-iau7 e5 si5-ki5 i2-keng ke3-liau2.  Hi-li7-ni5 e5 ng5-kim si5-tai7 si7 i2-keng khi3 lah.  In cheng3-ti7-siong7 e5 chhan3-lan7 i2-keng sit-loh8.  Kiat-kiok8 si7 hui3-liau2 in e5 it-seng ti7 hit e5 phu5-phio3, im5-lok8 e5 seng-oah8.  Hong3-tong7 kap sia5-ok e5 liam7-thau5 si7 chhin-chhiuN7 hoan-hoe siN ti7 in e5 seng-oah8 lai7.  In e5 sui2-sui2 e5 chong-kau3 i2-keng bo5 lat8 thang chou2-chi2 in e5 sia5-ok e5 seng3-phiah.  Thai2-tho2 oe7 le3?  Lian5 tong-si5 ti7 hit e5 choe3 eng5-iau7 e5 jit8, in sou2 hok8-sai7 ti7 hit e5 Ou-lin2-phuh (Olympus) soaN-teng2 e5 cheng3 sin5-beng5, ia7 to long2 si7 im5-loan7 e5 sou2 choe3.  Sou2-i2 lan2 kiam2 oe7 thang siuN7 kong2, u7 sim2-mih8 lang5 beh tui3 hiah e5 sin5-beng5 lai5 ko3-sou3 in e5 cheng-sin5-siong7 e5 ki5-kiu5 mah?
	Tng in siau3-lian5 e5 si5, sim-cheng5 si7 kek8 tan-sun5, in put-chi2 u7 sin3-sim, khoaN3 hiah e5 sin5-beng5 si7 chin-tu2-chin, sit8-tu2-sit8.  In u7 sin3-hong7 in e5 sin5-beng5.  In-ui7 in sou2 sin3 e5 to m7-si7 choan-choan si7 phaiN2-lui7 e5 sin5-beng5, chhin-chhiuN7 Jiu5-bu2 (Jove) sin5 si7 ho2 seng3-cheng5 e5 pe7, si7 cho7-but8 chu2.  In sou2 sin3 e5 sin5-beng5 ia7 u7 kap in choe3-he2 saN-kap kau-chian3 ti7 The5-mou5-pou-li2 (Thermopylae) e5 soaN-kok, ti7-hia u7 saN-pah e5 u7 mia5-siaN e5 lang5, kheng2 ui7-tioh8 Hi-li7-ni5, ui7-tioh8 cheng3-gi7 lai5 song3-sit in e5 siN3-mia7.
	Chong2-si7 in taN i2-keng tui7-loh8 chiaN5-choe3 si7 bo5 ng3-bang7, loan2-jiok8 e5 bin5-chok8.  Sui-jian5 in u7 po2-chun5 hiah e5 sin5-beng5 e5 heng5-the2, ki5-sit8 si7 choan5-jian5 sit-loh8 i2-cheng5 sou2 u7 chin-sit8 e5 sin3-sim.  In e5 sin5-oa7 pian3-chiaN5 chit8 khoan2 hong-tong5 e5 kou3-su7.  Sou2-i2 chai7 chiah e5 kho2-lin5 e5 Hi-li7-ni5 lang5 teh khoaN3, chit e5 se3-kai3 put-ko3 si7 chit8 e5 bu5-liau5 e5 sou2-chai7.  Tng in chheng-lian5 e5 si5 sou2 tiau-khek lai5 chong5-hong7 e5 sin5, na7-si7 in iau2 u7 sin3-sim, chiu7 iau2 oe7 thang tam7-poh8 lai5 an-ui3 in e5 sim, m7-ku2 in taN to bo5 sin3 lah!
	ChhiaN2 lai5 khoaN3 Lo5-ma2 lang5.  In bo5 kah chhin-chhiuN7 Hi-li7-ni5 lang5 e5 hu2-pai7.  In si7 u7 iong2-kam2, hian2-hek e5 bin5-chok8, u7 thang khoa-khau2 i e5 koan5-peng3, se3-lek8, i2-kip8 i e5 seng5-kong.  Chong2-si7 choe7-choe7 e5 lek8-su2-ka, iu5-goan5 u7 chi2-si7 lan2 chai, ti7 hit e5 eng5-hoa5 chhan3-lan7 e5 seng-oah8 e5 e7-bin7 u7 hu2-pai7 e5 sou2 choe3 ti7-teh.  In e5 ka-teng5 seng-oah8 si7 be7 thang heng5-iong5-tit e5 chhiN-chham2.  Po7-giok8 kap chan5-jim2 si7 moa2 si3-koe3.  Cheng3 peh-siN3 e5 to7-tek seng-oah8 sit-tui7, chiaN5-choe3 chhin-chhiuN7 khim5-siu3 e5 khoan2-sit, seng3-cheng5 chan5-jim2.  In te7-it hoaN-hi2 e5 ngou7-lok8, chiu7-si7 ti7 hi3-hng5 tiong khoaN3 lang5 sit8-chai7 sio-thai5 choe3 sim-sek, che si7 chin-chiaN3 kho2-ouN3 e5 su7!  In e5 lou5-le7 e5 che3-tou7 si7 kok-ka siu7 chiu3-chou2 e5 goan5-in.  Ti7 Lo5-ma2 e5 koe-lou7 siong7, saN lang5 tiong, nng7 lang5 si7 lou5-chai5; hu7-jin5-lang5 saN lang5 tiong, nng7 lang5 si7 lu2-pi7; si7 choe3 chu2-lang5 e5 phu5-phio3 e5 jiok8-iok8 e5 tui3-chhiu2.  Choe3 lang5 e5 lou5-chai5 si7 tiam3 ti7 chhiN-chham2 e5 keng2-gu7.  Ki-tok-kau3 kau3 Lo5-ma2 e5 si5, ti7 lou5-chai5 e5 tiong-kan, hiah e5 chin phaiN2 e5, u7 pai7-hoai7 Lo5-ma2.  In u7 eng7 sin e5 khoan2, m7 cheng3-keng e5 choe7-ok lai5 pai7-hoai7 in e5 chu2-lang5 kap in e5 hou7-e3.  Lo5-ma2 e5 choan5-seng5 e5 chheng-lian5 sou2 u7 it-chhe3 e5 jiat8 cheng5, long2 si7 su2-iong7 ti7 sia5-ok e5 seng-oah8.  Ti3-kau3 Lo5-ma2 e5 siau3-lian5 ti7 be7 tiong2-seng5 e5 i2-cheng5, in e5 sin-the2 chiu7 chiam7-chiam7 soe-lam2, sim-sin5 ia3-sian7, seng3-cheng5 pai7-hoai7.  Ti7 Chu2-au7 oa2 poaN3 se3-ki2, Po2-lo5 u7 chi2-si7 hit e5 cheng5-heng5 ti7 Lo5-ma2 jin5-su, hit e5 hou7 lang5 oe7 thang chhiN-kiaN e5 thau5-chit8 chiuN e5 lai7-bin7.  Siong7-te3 u7 chiau3 in sim-lai7 e5 su-iok8, lai5 kau-hu3 in ti7 bo5 chheng-khi3.  In sui-jian5 u7 choe7-choe7 ui2-tai7 thang khoa-khau2 e5 su7, iau2-ku2 Lo5-ma2 e5 sia7-hoe7, tui3 ti7 ko3-ko3 e5 lam5-lu2 lai5 khoaN3, sng3 choe3 si7 bo5 thang ng3-bang7 e5 sia7-hoe7, bo5 Siong7-te3 e5 sia7-hoe7.  Bo5 lun7 sim2-mih8 si5-chun7, in ti7 khou2-lan7, ti7 iam3-hun7 jin5-seng, ti7-teh him-bou7 gi7 e5 si5, tu5-khi2 hit e5 lu2-sin5 Lo5-ma2 i2-kip8 hiah e5 hou7 lang5 hok8-sai7 choe3 sin5-beng5 e5 hong5-te3 i2-goa7, to bo5 u7 Siong7-te3 thang ki5-kiu5.  Lan2 pun2-sin na7 lai5 tiam3 ti7 hit e5 cheng5-keng2, chhi3-siuN7 lan2 e5 kam2-siong2 siaN2 khoan2.
	Chong2-si7 che m7-si7 lan2 sou2 tioh8 chu3-i3 e5 choe3 iau3-kin2 e5 tiam2.  In-ui7 che si7 iN7-kau3 tiong e5 siong5-su7.  Lan2 sou2 tioh8 chu3-i3 e5 choe3 iau3-kin2 e5 tiam2, chiu7-si7 ti7 Lo5-ma2 lang5 e5 tiong-kan u7 choe7-choe7 chin ho2-sim e5 lang5, long2 iam3-ouN3 hit e5 cheng5-heng5.  Sou2-i2 chai7 tong-si5, hoan7-na7 u7 the5-ko sia7-hoe7 to7-tek, bo5 lun7 siaN2 khoan2 e5 un7-tong7, to long2 siu7 toa7 e5 hoan-geng5.  Koh ti7 chiah e5 iN7-kau3-tou5 e5 tiong-kan, iu5-goan5 si7 u7 choe7-choe7 sui2 e5 jin5-keh-chia2 ti7-teh.  Lan2 oe7 ki3-tit khah au7-lai5 ti7 Sin-iok tiong u7 ki3-chai3 kui2-na7 mia5 e5 Lo5-ma2 e5 pe2(**peh)-chong2, in chiap-chhiok--tioh8 Ki-tok-kau3 e5 si5, sim-lai7 chaiN2-iuN7 e5 loan5-bou7 i.  KhoaN3-tioh8 hiah e5 su-siuN2 e5 chi2-to7-chia2, u7 chaiN2-iuN7 teh thong3-hun7 hit-si5 e5 sia7-hoe7 chong7-thai3, che su7-sit8, lan2 thiaN-liau2 bo5 m7 kap in saN-kap siong-sim.  Chit e5 si5-tai7 choe7-choe7 tiat-hak8-chia2, long2 teh tui-chhe7 chin-li2, tui-kiu5 khoaN3 u7 sim2-mih8 thang choe3 heng5-ui5 e5 chi2-to7 goan5-li2.  Cheng3-lang5 chiam7-chiam7 chin3-pou7, thoat-chhut hit e5 gu5-gong7 bo5 teh siuN7 e5 si5-ki5.  Cheng3-lang5 i2-keng long2 khou2-sim teh su-siong2.  In-ui7 cheng3-lang5 khoaN3-kiN3 in e5 sia7-hoe7, si7 bo5 koh-iuN7 Hi-li7-ni5 lang5 e5 sia7-hoe7, long2 bo5 u7 sin5-beng5 ti7-teh.  tui3 an2-ni, in u7 kek8-lek8 koat-i3 teh chhe7 khoaN3 u7 sim2-mih8 sin5-beng5 thang lai5 tui-kiu5 in e5 chong-kau3 seng-oah8.  In u7 kang2-kiu3 Liong5-sim e5 o3-biau7 e5 to7-li2, u7 seng5-jin7 i e5 koan5-ui.  Sou2-i2 au7-lai5 ti7 in tiong-kan u7 chit8 lang5 kiat-lun7 kong2, “Liong5-sim si7 chit8 cheng2 Loe7-chai7 e5 sin5(內在的神)”  Chit ho7 su-siong2 chai7 iN7-kau3-tou5 sng3 choe3 si7 chit8 e5 oan2-tai7 e5 chin3-pou7.
	Su-to-a hak8-phai3 e5 tiat-hak8-chia2 u7 khui-khe2 lang5 e5 sim, lai5 ka3-si7 ho2 e5 to7-li2 kong2, “Tioh8 kiu5 ho2 e5 tek-heng7, tioh8 thiaN Liong5-sim e5 siaN, in-ui7 Liong5-sim si7 chit8-cheng2 Lai7-chai7 e5 sin5.  Toa7-bin7 ti7 Liong5-sim e5 poe3-au7, u7 bou2 ui2-tai7 e5 sin5 ti7-teh.  Chong2-si7 sui-si7 bo5 lai5 kong2, iah8 si7 tioh8 thiaN-than3 Liong5-sim e5 SiaN.”  Chai7 iN7-kau3-tou5, che kiam2 bo5 sng3 choe3 si7 ko-siong7 sui2-sui2 e5 thai3-tou7 mah?
	Khak-sit8, Siong7-te3 u7 put-si5 teh pang-chan7 lang5 e5 sim lai5 bat ho2 e5 ka3-si7.  Hit e5 sou2 beh lai5 choe3 se3-kan e5 kng e5, iu5-goan5 u7 teh chio3 kng ti7 in e5 sim-lai7.
	Kou2-cha2 hiah e5 su-siuN2-ka i2-keng u7 chin7 in choe3-sian7 e5 lou2-lek8.  Chong2-si7 in sou2 lou2-lek8 e5, long2 si7 li2-lun7, hak8-soat na7-tiaN7.  In bo5 thang chhin-chhiuN7 Iu5-thai3 lang5 e5 khoan2-sit, u7 kian-kou3 e5 kun-ki, thang lai5 khi2-cho7 in e5 chong-kau3.  Tui3 an2-ni, in e5 choe3-ko e5 lou2-lek8 si7 long2 kui ti7 khang-khang, in e5 li2-lun7, hak8-soat si7 bo5 lat8 thang pang-chan7 lang5 lai5 jim2-siu7 chit e5 bo5 piN5-thaN2 e5 jin5-seng, in hiah e5 sui2-sui2 e5 hak8-soat, koat-toan3 boe7 thang giu2 it-poaN e5 lang5 e5 sim.  In kek8-lek8 hoat-hui lan2 lang5 ka-ki7 e5 li2-seng3, lai5 beh su-siong2 chong-kau3 e5 to7-li2.  Iau2-ku2 in e5 kiat-kiok8 si7 sit-pai7.
	In si7 sit-pai7. Tu2-tu2 iN7-pang lang5 chhin-chhiuN7 an2-ni teh tui-chhe7 chin kng e5 si5 --- tu2-tu2 tng lan2 lang5 kho3 ka-ki7 e5 lou2-lek8 sit-pai7 e5 si5 --- tu2-tu2 ti7 chit e5 se3-kai3 su2 siong7 e5 gui5-ki e5 si5, Ki-tok lai5 lim5-kau3 se3-kan, che kiam2 m7-si7 oe7 kham-tit hou7 lan2 chu3-i3 e5 su7 mah?
	TaN lai5 kong2-khi2 chou-chit bun5-beng5 e5 se3-kai3 hit e5 te7-saN e5 bin5-chok8, Iu5-thai3 lang5 si7 an2-choaN2?  Toa7-bin7 u7 lang5 beh pian7-pok kong2, sui-jian5 Hi-li7-ni5 lang5 a2-si7 Lo5-ma2 lang5, kiam2-chhai2 thang kong2 si7 u7 teh ki5-thai7 e5 sim ti7-teh, iau2-ku2 kiaN-liau2 Iu5-thai3 lang5, put-lun7 siaN2 khoan2, si7 goan2-kou3, heng5-gek8, bo5 u7 hoaN-hi2 ai3 geng5-chiap Ki-tok e5 lim5-kau3 e5 sim, ia7 ku2 kaN2.
	Lan2 thang siuN7, che kong2 liau2 oe7 u7 khah ke3-thau5.  Lan2 kan-ta khoaN3-kiN3 Ia5-sou ti7 Sin-iok tiong sou2 kong-kek e5 tu3-hian7 e5 su7-sit8, chiu7 an2-ni lai5 phoaN3-toan3 in si7 goan2-kou3, gau5 khng3 phian-kian3 e5 Iu5-thai3 lang5.  ChhiaN2 lan2 tioh8 oe7 ki3-tit ti7 Iu5-thai3 lang5 e5 tiong-kan, u7 choe7-choe7 chin ho2 e5 lang5, u7 liau2-kai2 Ia5-sou chiu7-si7 oan5-seng5 Ku7-iok e5 sian-ti sou2 teh chham3-gu2 e5, soa3 lai5 chiaN5-choe3 goan5-si2 si5-tai7 e5 kau3-hoe7, choe3-chhou e5 choe3 te7-it keng3-khian5 e5 sin3-tou5.
	Lan2 na7 cha-kho2 tong-si5 e5 tu3-chok, chiu7 oe7 chai u7 choe7-choe7 chhim-tim5 e5 Iu5-thai3 lang5, bo5 koh-iuN7 Hi-li7-ni5 lang5 a2-si7 Lo5-ma2 lang5, iu5-goan5 si7 bo5 boan2-chiok in e5 chong-kau3.  Hiah e5 li7-khui Pa-lek8-su-theng3 si3-ke3 iu5-lek8 ti7 goa7-kok e5 Iu5-thai3 lang5 u7 chiap-chhiok--tioh8 pat8-kok e5 bin5-chok8, soa3 put-chi2 tong5-cheng5 in e5 hak8-bun7, tui3 an2-ni u7 khui-khoah in e5 gan2-kai3.  In i2-keng thoat-chhut Pa-lek8-su-theng3 e5 pai5-goa7 e5 sim-su.  In chhin-bit8 lai5 kap iN7-pang e5 peng5-iu2 choe3-he2 khia7-khi2, tui3 an2-ni u7 kam2-kak in e5 Iu5-thai3-kau3, na7-si7 boe7 thang iong5-un2 iN7-pang lang5, chiu7 koat-toan3 boe7 thang chiaN5-choe3 choan5 jin5-lui7 e5 chong-kau3.  Siat-su2 na7 kong2, Ia5-ho5-hoa chi2-u7 si7 I2-sek-liat8 it bin5-chok8 e5 Siong7-te3, i2-goa7 e5 se3-kai3 e5 lang5, chi2-u7 tioh8 keng-iu5 I2-sek-liat8 lang5 e5 chhiu2, than3 in e5 kat-le2, than3 sou2 bo5 ai3 e5 choe7-choe7 oh-tit tam-tng e5 kui-ku2, chiah thang chhin-kun7 I, chhin-chhiuN7 chit khoan2 i3-su3, si7 chin khun3-lan5 e5 su7.  Tui3 an2-ni, lan2 u7 khoaN3-kiN3 choe7-choe7 Iu5-thai3 lang5 e5 tu3-chok, koat-i3 u7 khng3 khah khoah-toa7 e5 ng3-bang7 beh lai5 tiau5-ho5 in e5 chong-kau3, chiaN5-choe3 chit8 e5 se3-kai3-tek e5 chong-kau3, lai5 li7-ek choan5 jin5-lui7.
	Siat-su2 Iu5-thai3-kau3, to u7 hiah ko-siong7 e5 sin5-hak8, na7 oe7-tit thang khui-hoe lai5 chiaN5-choe3 chit8 e5 ui2-tai7 e5 se3-kai3-tek e5 chong-kau3, hou7 choan5 jin5-lui7, bo5 hun-piat Iu5-thai3 a2-si7 iN7-pang, Hi-li7-ni5 a2-si7 hoa3-goa7 e5, lou5-pok8 a2-si7 chu7-iu5 e5, long2 thang tit-tioh8 Siong7-te3 e5 un-tian2, si7 chin ban7-heng7!  Ki5-sit8 choe7-choe7 chhim-tim5 e5 Iu5-thai3 lang5 chai, che tu2-tu2 si7 Ku7-iok cheng3 sian-ti sou2 khoaN3 e5 iN7-siong7, chiu7-si7 u7 chit8 jit8 Bi2-sai3-a beh lim5-kau3, tui3 Iu5-thai3 e5 kun-chang5 beh hoat-hian7 chit8 lui2 se3-kai3-tek e5 chong-kau3 e5 toa7 lui2 e5 hoe, thang lai5 chiok-hok choan5 jin5-lui7.
	Lan2 ti7-chia iau2 u7 chit8 hang7 tioh8 siuN7.  Lun7 lut8-hoat, chhin-chhiuN7 Po2-lo5 hit khoan2 jiat8-seng5 e5 cheng-sin5-tek e5 lang5 teh khoaN3, si7 i2-keng ku7--khi3 e5 mih8.  Chiau3 Po2-lo5 e5 i3-su3, lut8-hoat si7 oe7 bo5--khi3, lut8-hoat put-ko3 si7 chiam7-si5, si7 choe3 gin2-na2 e5 kau3-su, in2-chhoa7 lang5 chiu7-kun7 Ki-tok.  Ti7 i teh ko3-pek8 hoan2-hoe2 cheng5 e5 cheng-sin5-chiuN7 e5 chhiN-chham2 e5 tou3-cheng, hit ku3 oe7 e5 tiong-kan, u7 piau2-si7 hou7 lan2 chai, u7 choe7-choe7 jiat8-seng5 e5 Iu5-thai3 lang5 chaiN2-iuN7 u7 chhin-chhiuN7 i e5 khoan2-sit, teh tui-chhe7 khoaN3 u7 sim2-mih8 khah u7 ng3-bang7 e5 lou7 thang chhin-kun7 Siong7-te3.  Chai7 hit teng2-ho7 lang5, in chhe7-tioh8 Ki-tok si7 chit8 e5 thang hoaN-hi2 e5 hoat-kian3.
	Tng Ki-tok teh-beh lim5-kau3 hit-si5, choan5 Iu5-thai3 e5 se3-kai3 u7 hian2-chhut chin kin2-sin7 teh ki5-thai7 e5 cheng-sin5 ti7-teh, che su7-sit8, chai7 hiah e5 m7-bat Iu5-thai3-kau3 e5 lang5 teh khoaN3, sit8-chai7 si7 te7-it tu3-hian7, koh si7 chin thang chhiN-kiaN e5 tai7-chi3.  Lan2 thang ho2-taN2 lai5 sin3, bo5 u7 chit8 kok bat piau2-si7 chhin-chhiuN7 Ia5-sou beh lim5-kau3 hit si5 e5 choan5 Iu5-thai3 e5 se3-kai3 e5 cheng-sin5 chong7-thai7, hiah oe7 giu2 lang5 e5 sim, hou7 lang5 chin chhiN-kiaN e5 hian7-siong7.
	In-ui7 siang7 lou2-be2 teh kan-cheng3, “Hit e5 sou2 beh lai5 e5” e5 sian-ti e5 chham2-gu2 si7 i2-keng ke3-liau2 gou7-pah ni5 ku2, ia7 ti7 hit tiong-kan long2 bo5 tong7 bo5 cheng7.  Sou2-i2 kiam2-chhai2 lang5 kau3-giah8 thang liau7-siong2, i2-keng keng-ke3 gou7-pah ni5 ku2, cheng3-lang5 un2-tang3 boe7 ki3-tit, a2-si7 pang3-sak in teh ng3-bang7 e5 cheng-sin5 chiah tioh8.  Ki5-sit8 tng ti7 hit e5 si5-ki5 na2 pek-kun7 choan5 bin5-chok8, si7 na2 pek-chhiat teh theng3-hau7.  Sin Ku7-iok e5 tiong-kan sou2 u7 chhut-mia5 e5 bun5-hak8, long2 u7 hian2-chhut hit ho7 ki5-thai7 e5 cheng-sin5 ti7-teh.  Lan2 ti7-chia bo5 ui7 thang lai5 kong2-khi2 chit khoan2 bun5-hak8 e5 su7.  Put-ko3 lan2 ai3 kan-ta ti7-chia lai5 khoaN3 chit pun2 soe3-soe3 e5 chheh, thang kong2 si7 chit khoan2 bun5-hak8 e5 tai7-piau2, si7 kio3-choe3 “I2-lok8 e5 chheh” (Book of Enoch).  Chit pun2 chheh si7 thong-heng5 ti7 Chu2-cheng5 oa2 200 ni5 e5 tiong-kan, Iu5-thai3 u7 bat thak8-tioh8 chit pun2 chheh.  Lan2 m7-bian2 giau5-gi5, Ia5-sou un2-tang3 iu5-goan5 u7 thak8-tioh8 chiah tioh8.  Sou2-i2 goa2 siong5-siong5 teh siuN7, Ia5-sou u7 tui3 chit pun2 lai5 tit-tioh8 I sou2 hoaN-hi2 eng7 lai5 chi2-si7 I pun2-sin hit ku3 “Jin5-chu2” e5 oe7.
	Hit pun2 chheh e5 tiong-kan, u7 chit8-cham7 chhin-chhiuN7 an2-ni:
	“Goa2 ti7 iN7-siong7 tiong, u7 khoaN3-kiN3 hit e5 kap Eng2-oan2-chia2 saN-kap ti7-teh e5.  I e5 iong5-mau7 si7 chhin-chhiuN7 lang5, koh u7 un-hui7 moa2-moa2, goa2 u7 chheng2-mng7 thiN-sai3, iah8 i u7 ka7 goa2 kong2, Chit e5 si7 Jin5-chu2, u7 gi7 tiam3 ti7 I, I si7 beh khe2-si7 it-chhe3 sou2 un2-bat8 e5 su7……Chit e5 Jin5-chu2 beh chiaN5-choe3 gi7 e5 lang5 e5 kun3, e5 koaiN2, iN7-pang lang5 e5 kng, i2-kip8 kiN3-na7 tioh8-boa5 e5 lang5 e5 ng3-bang7.  KiN3-na7 khia7-khi2 ti7 toe7-bin7-chiuN7 e5 cheng3-lang5, long2 beh pai3-kui7 ti7 I e5 bin7-cheng5.  In-ui7 chit e5 in-toaN, I si7 tui3 khai-pit8 thiN-toe7 i2-lai5 kau3 eng2-oan2, chiu7 i2-keng siu7 keng2-soan2.”
	Chiah e5 chheh si7 teh chi2-si7 tong-si5 iau2 ti7-teh chin3-pou7 tiong e5 ng3-bang7 e5 cheng-sin5.  Chong2-si7 ti7 Hok-im-su e5 thau5-cham7, lan2 u7 khoaN3-tioh8 hit e5 ng3-bang7 e5 cheng-sin5, u7 tio5-thiau3 ti7 tak8 tiuN e5 choa2-bin7.  Ku7-iok sian-ti sou2 thoan5 e5 siau-sit u7 kiat-chiaN5 chit8 e5 khak-sit8, tiaN7-tioh8 e5 ng3-bang7.  Sou2-i2 put-lun7 sim2-mih8 si5-chun7, na7 u7 bou2 chi2-to7-chia2 chhut-thau5 e5 si5, hit e5 ng3-bang7 e5 sim u7 hoat-chhut jiat8-jiat8 e5 chit-bun7.  Chhin-chhiuN7 tng Iu5-tai7 chhut-thau5 lai5 ti2-khong3 Lo5-ma2 cheng3-hu2 e5 thiu-hiong3 e5 si5, chiu7 u7 chin-choe7 e5 lang5 lai5 te3 i, phah-sng3 i si7 Bi2-sai3-a.  Tng KiaN5 soe2-le2 e5 Iok-han7 chhut-thau5 e5 si5, cheng3-lang5 choe3-chhou tui3 i si7 phau7 siaN2-khoan2 e5 su-siong2?  Chiu7-si7 “cheng3-lang5 sim-lai7 teh gi7-lun7 Iok-han7 kiam2-chhai2 si7 Ki-tok.”  Tng Iok-han7 chhut-thau5 lai5 soan-thoan5 e5 si5, lang5 choe3-chhou si7 mng7 i an3-choaN2?  Chiu7-si7 mng7 kong2, “ChhiaN2 ka7 goan2 kong2, li2 si7 Bi2-sai3-a mah?  Sou2 beh lai5 e5, si7 li2 mah?” Chhin-chhiuN7 an2-ni, lan2 chi2-u7 kam2-kak lan2 si7 tiam3 ti7 hit e5 chin kin2-sin7 teh ki5-thai7 e5 khong-khi3 tiong.
	Lan2 chit-tiap8 ai3 lai5 hoe5-kou3 i2-siong7 sou2 kong2 hiah e5 su7-sit8, chiu7 khah oe7 thang liau2-kai2 hit e5 cheng5-heng5.  Chiau3 i2-siong7 sou2 kong2, chiu7-si7 hou7 lan2 chai ti7 lek8-su2 tiong u7 chit8 e5 si5-tai7, toe7-bin7-chiuN7 toa7 e5 pang-kok, ti7 bo5 phah-sng3 e5 tiong-kan, long2 u7 teh thoe3 Ki-tok pi7-pan7 lou7, ia7 choan5 Iu5-thai3 e5 bin5-chok8 chhiat-chhiat teh theng3-hau7 I e5 lim5-kau3, iu7-koh hit e5 kho2-lin5 e5 se3-kai3, khia7-khi2 ti7 hit e5 choe3 chhiN-chham2 e5 chong7-thai3 u7 bong5-bok8 ti7-teh tui-chhe7, ng3-bang7 u7 sim2-mih8 thang the5-ko in e5 seng-oah8.
	Tu2-tu2 chhin-chhiuN7 ti7 chit ho7 e5 si5,  Ki-Tok U7 Lim5-Kau3 ti7 chit se3-kan! 



Te7  II  Koan3
Ki-tok Lai5 e5 Si5

Te7-1 chiuN	Chhut-Si3

	Tu2-tu2 ti7 chhin-chhiuN7 chit ho7 e5 si5-tai7, Ki-tok u7 lim5-kau3 se3-kan, chiu7-si7 chiau3 Seng3-chheh sou2 kong2, “Na7-si7 kau3 hit e5 si5 i2-keng moa2, Siong7-te3 u7 chhe I e5 KiaN2 lai5 chhut-si3.”  Ia5-sou Ki-tok u7 tui3 hit e5 Eng2-oan2 e5 se3-kai3 lai5 chhut-si3 ti7 chit e5 se3-kai3.  ChhiaN2 lan2 siong5-siong5 oe7 ki3-tit chit nng7 e5 se3-kai3 e5 su7.
	Lan2 chit-tiap8 ai3 lai5 siuN7, ti7 jin5-lui7 su2 tiong, ti7 ke3-khi3 e5 lek8-su2 sou2 teh pi7-pan7, teh theng3-hau7 e5 chit8 e5 tiong7-tai7 e5 su7-kiaN7, ia7 lan2 sou2 beh kong2 chit e5 tiong7-tai7 e5 su7-kiaN7, si7 choe3 chit8 cheng2 e5 kio5-niu5, lai5 khoa3 ti7 Siong7-te3 kap lang5 e5 tiong-kan sou2 u7 e5 chhim-khiN e5 teng2-bin7.  Chit e5 tiong7-tai7 e5 su7-kiaN7, chiu7-si7 Hit e5 “tui3 kou2-cha2 i2-lai5 pun2 u7 e5, chiap8-chiap8 tu3-hian7” e5 Ki-tok, u7 chiaN5-choe3 lang5 e5 iuN7-siuN3 lai5 lim5-kau3 se3-kan.
	Lan2 thau5 chit8-e7 khoaN3-liau2 si7 put-chi2 chhiN-kiaN, chin ki5-koai3, in-ui7 chit e5 tiong7-tai7 e5 su7-kiaN7, si7 eng7 hit ho7 kek8 tan-sun5, peng5-siong5 e5 hoat-tou7, lai5 hian2-hian7, ti3-kau3 lan2 be7 bian2-tit siuN7 kong2, che si7 bo5-iaN2,soa3 chha-put-to long2 m7-kaN2 sin3.  Siat-su2 I na7-si7 oe7 thang hian2-chhut toa7 e5 pian3-tong7, a2-si7 ti7 thiN-nih8 u7 phoa3-khiah e5 hian7-siong7, chiah lai5 lim5-kau3 se3-kan, si7 cham2-jian5 khah chiau3 lan2 sou2 ki5-thai7 e5 khoan2.  Chong2-si7 I long2 bo5 an2-ni.  I si7 eng7 tan-sun5 peng5-siong5 e5 hoat-to7 lai5 chhut-si3!  Ki5-sit8 lan2 koh chai3 chim-chiok lai5 siuN7, che kiam2 m7-si7 Siong7-te3 teh chhong3-cho7 it-chhe3 ki5-iN7 e5 su7 e5 hoat-tou7 mah?  Che chiu7-si7 tu2-tu2 chiau3 lan2 sou2 bat teh kong2 e5, “I e5 khoan2 tu2-tu2 si7 an2-ni.”  Ti7 hit e5 Eng2-oan2 e5 se3-kai3, su7-su7 bo5 m7-si7 long2 chiau3 an2-ni lai5 choe3.  Chhin-chhiuN7 I teh hou7 chit8 chang5 chhiu7 tiong2-toa7, teh chhong3-cho7 chit8 liap8 e5 chhiN-siu3, teh hou7 cha2-khi2 si5 e5 jit8 chhut, teh hou7 gou7-kak tit-tioh8 hong-siu chit ho7 e5 sin5-jiah, it-chhe3 bo5 m7-si7 Siong7-te3 si5-siong5 eng7 thiam5-cheng7 tan-sun5 e5 hoat-tou7 ti7 lang5 sou2 bo5 chu3-i3--tioh8 e5 tiong-kan, lai5 teh hou7 i an2-ni.
	Chhin-chhiuN7 an2-ni, Ia5-sou si7 eng7 hit ho7 kek8 tan-sun5, bo5 lang5 liau7-tioh8 e5 hoat-tou7, m7-si7 u7 hian2-chhut sim2-mih8 chhiaN-iaN7, a2-si7 chhan3-lan7 e5 hian7-siong7, a2-si7 thiN-nih8 u7 phoa3-khiah e5 kong-keng2, put-ko3 si7 eng7 hit ho7 un5-un5 koh thiam5-cheng7 e5 hoat-tou7, chhin-chhiuN7 cha2-khis2i e5 lou7-chui2, a2-si7 jit8-thau5 e5 hoat-hian7 chit8 poaN, lai5 chhut-si3 ti7 se3-kan, lan2 ti7-chia sou2 beh siuN7 chit chan5, ki5-sit8 si7 chit8 e5 hui-siong5 toa7 e5 su7-kiaN7, si7 chhiau-oat8 lan2 sou2 siuN7 oe7 kau3 e5, iau2-ku2 si7 khoai3-khoai3 kap jin5-seng choe3 te7-it tan-sun5 e5 su7 saN chhap-lam7, sou2-i2 lan2 chhin-chhiuN7 u7 kam2-kak beh eng7 ki5-iN7 kap kiaN-hiaN5 e5 liam7-thau5, lai5 su-siuN2 chit chan5 si7 u7 tam7-poh8 khun3-lan5 e5 khoan2.  Lan2 chhin-chhiuN7 u7 kam2-kak teh thak8 phou2-thong e5 ni5-tai7-ki3 chit8-poaN-iuN7.
	Chhin-chhiuN7 an2-ni, Ki-tok u7 eng7 hiah-nih8 iong5-iN7, tan-sun5, chu7-jian5 e5 hoat-tou7, lai5 chhut-si3 chiaN5-choe3 lang5, khia7-khi2 ti7 lan2 tiong-kan.
	Lan2 chit8-e7 hian-khui chit e5 kou3-su7, chiu7 liam5-piN khoaN3-kiN3 chit8 e5 siam2-phiah ti7 Ka-li7-li7 e5 soaN-lai7 e5 hiong-chhoan.  Ti7 chit e5 hiong-chhoan koe-a2, u7 chit8 kham2 choe3 bak8 e5 tiam3, ia7 ti7 hit lai7-bin7 u7 chit8 e5 hiong-chhoan e5 bak8-chhiuN7 kio3 choe3 Iok-sek, tak8-jit8 che7 ti7 tng5-i2, chhiu2 giah8 ku3-a2, pou2-thau5, i2-kip8 chhak8-a2, ti7-teh choe3 i2 kap choe3 toh, i2-kip8 gu5-le5-taN, lai5 kiong-kip chiu-ui5 e5 hiong-chhoan e5 lou7-eng7.  I u7 put-chi2 chhut-lat8, koh khoai3-lok8 teh choe3, ia7 na2 teh choe3 e5 si5, i u7 na2 teh su-siong2 i sou2 pheng3-tiaN7 e5 hu7-jin5-lang5, i2-kip8 ui7-tioh8 hit e5 hu7-jin5-lang5 sou2 tioh8 pi7-pan7 e5 ka-teng5 e5 su7.
	Iok-sek sou2 pheng3-tiaN7 e5 hu7-jin5-lang5, si7 tiam3-ti7 chit e5 hiong-chhoan e5 khah be2-bin7 hia, kio3-choe3 Ma2-li7-a, i si7 A-na2 e5 cha-bou2-kiaN2, sui-jian5 i si7 siok8 ti7 Tai7-pit8 e5 hou7-e3, iau2-ku2 si7 chhin-chhiuN7 pat8 e5 hiong-chhoan e5 cha2-bou2 gin2-na2 chit8 poaN, tiam3 chhu3-lai7 gau5 tau3 choe3 kang, phang2-chit, choe3 piaN2, ia7 cha2-am3 kap ki5-u5 e5 hiong-chhoan e5 cha2-bou2 gin2-na2 choe3-he2 saN-kap ti7 chiN2-nih8 chhiuN7 chui2.  Lan2 chai, i si7 chit8 e5 cheng-siok e5 tong5-lu2.  Lan2 thang siong2-siong7 i un2-tang3 u7 sui2-sui2 e5 iong5-mau7, lai5 ho5-hap8 ti7 i sui2-sui2 e5 cheng-sin5 chiah tioh8.
	Chit e5 bak8-chhiuN7 Iok-sek si7 u7 put-chi2 ai3-sioh Ma2-li7-a.  Chiau3 khoaN3 it-chhe3 e5 ki3-su7, u7 am3-si7 lan2 chai, Iok-sek si7 pi2 Ma2-li7-a khah choe7 he3.  Kiam2-chhai2 in-ui7 an2-ni, Iok-sek si7 u7 it-hoat kin2-sin7, un-jiu5 lai5 su-bou7 i.  Iok-sek eng2-eng2 ai3 thau-khoaN3 Ma2-li7-a teh ke3-lou7, ma7-si7 ai3 bong7-siong2 in chiong-lai5 e5 seng-oah8.  Ki5-sit8 tak8-pai2 Iok-sek choe3 kang liau2, Ma2-li7-a ia7-si7 put-chi2 hoaN-hi2 khi3 chhe7 i, lai5 thiaN i kong2-khi2 i e5 iong2-kam2 e5 ke3-ek8 kap ng3-bang7; in-ui7 chiau3 Ka-li7-li7 lang5 e5 hong-siok8, lam5-lu2 si7 chu7-iu5 thang kau-poe5, khah bo5 chhin-chhiuN7 ti7 lam5-peng5 Ia5-lou7-sat-leng2 e5 hong-bin7 hiah-nih8 giam5.
	Chong2-si7 ti7 in nng7 lang5 e5 sim-su tiong, iau2 u7 pat8-khoan2 koh khah ko-siong7 e5 su7 ti7-teh.  Chit nng7 lang5 m7-si7 chhin-chhiuN7 peng5-siong5 e5 siau3-lian5 lang5, chu-chu teh siuN7 in pun2-sin i2-kip8 in e5 chiong-lai5 e5 su7 na7-tiaN7.  In-ui7 lan2 u7 thiaN-kiN3 kong2, Iok-sek si7 “Gi7 e5 lang5,” Ma2-li7-a si7 u7 chheng-khi3-siuN3 ko-siong7 e5 cheng-sin5, si7 hap8-gi5 thang siu7 keng2-soan2 choe3 Siong7-te3 e5 eng2-oan2 e5 ke3-ek8 e5 chhe-eng7.  Ti7 in e5 seng-oah8 chit e5 giam5-siok, sui2-sui2 e5 choan2-ki, in e5 sim si7 chin jiat8-seng5 u7 chong-kau3 sin3-liam7 ti7-teh, che si7 kin-a2-jit8 e5 siau3-lian5 e5 lam5-lu2 sou2 eng-kai tioh8 oh8 e5 khoan2-sit.  In m7-si7 kan-ta teh siuN7 in e5 chiong-lai5 e5 heng7-hok na7-tiaN7, ma7-si7 siong5-siong5 chhim-chhim teh siuN7 Siong7-te3 e5 ho2 e5 chi2-i3.  Khak-sit8 in un2-tang3 si7 u7 siong5-siong5 saN-kap tam5-lun7, ti7 tong-si5 cheng3 jiat8-sim e5 Iu5-thai3 lang5 sou2 chhiat-chhiat teh ng3-bang7 hit e5 hui-siong5 toa7 e5 su7, chiu7-si7 teh-beh lai5 e5 Bi2-sai3-a e5 su7.  Lan2 thang siuN7, Ma2-li7-a tak8 pai2 kap Iok-sek saN-kap siong-hoe7 liau2, tng2-khi3 in tau e5 si5, u7 kui7-loh8 ti7 in tau e5 thang-a2 khau2, lai5 ui7-tioh8 Iok-sek i2-kip8 i e5 it-seng ki5-to2.
	Chi7-chui7 oe7 thang bong7-siong2 tui3 ti7 chit e5 tan-sun5 e5 ka-teng5, oe7 thang cho7-chiu7 chit8 e5 eng2-oan2 e5 sin5-jiah!  Hit e5 Bo5 khoaN3-kiN3 e5 se3-kai3 ti7 ku2-ku2 u7 khng3 hok8-bu7 e5 liam7-thau5, teh chun2-pi7 I e5 chhut-si3, taN chit-tiap8 i2-keng teh-beh chhian-soa2 chit e5 chin2-kiu3 e5 su7-giap8 loh8-lai5 se3-kan, chit si5 in u7 tai7-seng chhut-thau5 lai5 chi2-si7 I e5 lim5-kau3.
	U7 chit8 jit8 e5 u7 chit8 am3, kiam2-chhai2 tu2-tu2 si7 Ma2-li7-a kui-teh beh ki5-to2 e5 si5, i u7 thiaN-tioh8 chit8 e5 chhiau chu7-jian5, put-chi2 thang chhiN-kiaN e5 siau-sit; u7 io5-choah i e5 choan5 sim-sin5, i u7 khoaN3-kiN3 thiN-sai3 e5 iN7-siong7, soa3 u7 thiaN-kiN3, tui3 hit e5 Bo5 khoaN3-kiN3 e5 se3-kai3 chhut-siaN teh kong2:

Tit-tioh8 toa7 un e5 lang5 ah,
Peng5-an, Chu2 kap li2 ti7-teh.

	Hit-si5 Ma2-li7-a chu7 an2-ni phak ti7 hia, sim-lai7 kiaN kau3 ngiauh8-ngiauh8-chhoah, koh u7 thiaN-kiN3 chin thang chhiN-kiaN e5 oe7, soan-po3 kong2, I2-sek-liat8 lang5 ti7 ku2-ku2 sou2 khng3 e5 toa7 e5 ng3-bang7, taN si7 i2-keng sit8-hian7 lah.
	“Ma2-li7-a boh8-tit kiaN, in-ui7 li2 tit-tioh8 Siong7-te3 e5 un-tian2.  TaN li2 beh hoai5-in7 siN KiaN2, tioh8 ka7 I ho7 mia5 kio3 Ia5-sou.  I beh choe3 toa7, chheng-choe3 Chi3-koai5--e5 e5 KiaN2, Chu2 Siong7-te3 beh eng7 I e5 chou2 Tai7-pit8 e5 ui7 hou7 I.  I beh choe3 ong5 ti7 Nga2-kok e5 ke kau3 tai7-tai7, I e5 kok ia7 bo5 kiong5-chin7…..Seng3 Sin5 beh lim5-kau3 li2.  Chi3-koai5--e5 e5 koan5-leng5 beh ti3-im3 li2.  Sou2-i2 tui3 li2 sou2 siN e5, beh chheng-choe3 Seng3, choe3 Siong7-te3 e5 KiaN2.”
	Hit si5, Ma2-li7-a kong2, “Goa2 si7 Chu2 e5 lu2-pi7, goan7 chiau3 li2 e5 oe7 eng3-giam7 ti7 goa2.”
	Tui3 an2-ni, thiN-sai3 chiu7 li7-khui i.  Lan2 ti7-chia chi2-u7 tioh8 tiam7-tiam7 bo5 thang kong2-khi2 siaN2-khoan2, in-ui7 che si7 sin5-pi3 e5 tai7-chi3.  Sou2-i2 lan2 tek-khak si7 be7 thang chu7-iu5 lai5 ki3-chai3, a2-si7 kai2-sek chit e5 kou3-su7, chi2-u7 tioh8 eng7 khian5-seng5 e5 sim, tiam7-tiam7 chiah ho2.  Chit e5 kou3-su7 na7 m7-si7 Ma2-li7-a pun2-sin u7 kong2-chhut, chiu7 bo5 lang5 oe7 chai-iaN2 siaN2-khoan2.
	Ma2-li7-a sim-lai7 ui7-tioh8 chit e5 tai7-chi3, kiaN-kau3 beh si2, in-ui7 i u7 keng-giam7 tioh8 chiong5-lai5 be7 bat u7 hu7-jin5-lang5 sou2 bat keng-giam7--tioh8 e5 sin5-pi3 e5 su7, tui3 an2-ni chiu7 “khi2-sin koaN2-kin2 khi3 soaN-toe7, kau3 Iu5-thai3 chit8 e5 siaN5,” lai5 ka7 chit8 e5 hu7-jin5-lang5 kong2-khi2 i sou2 tu2-tioh8 e5 su7.  Ti7 chit si5, lian5 i sou2 hun-iok e5 tiong7-hu, to m7-kaN2 tui3 i kong2-khi2.  Ti7 chit ho7 si5-chun7, hu7-jin5-lang5 chi2-u7 si7 khiam3-eng7 hu7-jin5-lang5.  Sou2-i2 Ma2-li7-a chiu7 khi3 chhe7 i e5 piau2 chi2-be7, kio3-choe3 I2-li7-sa-pek.  I si7 chit8 e5 hiong-chhoan e5 che3-si e5 hu7-jin5-lang5.  ThiN-sai3 iu5-goan5 u7 tui3 i kong2-khi2 i ma7-si7 u7 siu7 keng2-soan2 beh lai5 choe3 Chi3-koaiN5--e5 e5 ke3-ek8 e5 chhe-eng7.  Chiu7-si7 beh u7 pat8 e5 gin2-na2 tui3 i lai5 chhut-si3, ng3 I2-sek-liat8 lai5 choe3 hit e5 sou2 beh lai5 e5 Bi2-sai3-a e5 sian-hong.
	Chhin-chhiuN7 an2-ni, Ma2-li7-a u7 khi3 Hi-pek-lun5 e5 soaN-toe7, jip8 hit e5 che3-si e5 chhu3, ti7-hia Ma2-li7-a kap I2-li7-sa-pek saN-kap bian7-hoe7, tai7-ke lai5 kong2-khi2 in e5 kou3-su7, sim-lai7 kiaN-hiaN5, chai3-saN lai5 tam5-lun7 hit e5 siong5-se3 e5 cheng5-heng5.  In mi5-jit8 tiam3 ti7 soaN-piN hit e5 siok-cheng7 soe3-soe3 e5 chhu3-lai7, saN-kap tam5-lun7, bek8-siong2 teng2-teng2 e5 su7, lai5 saN-kap kau-poe5 Siong7-te3.  Ti7 hit saN geh8 jit8 ku2, in sou2 tit-tioh8 e5 khian5-seng5 e5 keng-giam7, un2-tang3 bo5 boe7 ki3-tit chiah tioh8.  Sit8-chai7 goa7-bin7 e5 se3-kai3, kan-ta si7 teh bo5 eng5 teh chau2-chong5 hiah e5 sio2-sio2 khoa2-khoa2 e5 su7, ia7 long2 m7-chai-iaN2 sou2 beh tu2-tioh8 e5 hui-siong5 toa7 e5 tai7-chi3.
	Chit e5 siu7-un e5 chai7-sek-lu2 Ma2-li7-a, au7-lai5 u7 to3-tng2-khi3 i e5 kou3-hiong Na2-sat-lek8.  TaN i si7 bo5 koh chhin-chhiuN7 cheng5 be7 li7-khui Na2-sat-lek8 e5 khoan2, iau2 koh choe3 chit8 e5 bo5 hoan5 bo5 lo2 e5 cha-bou2 gin2-na2.  Ti7 hit saN geh8 jit8 e5 tiong-kan, Ma2-li7-a si7 i2-keng piN3-chiaN5 chit8 e5 hu7-jin5-lang5; i e5 cheng-sin5 seng-oah8 u7 toa7 chin3-pou7, u7 chin3-jip8 ti7 sin-sin ki5-iN7 e5 se3-kai3, lai5 bit8-chiap kap Siong7-te3 kau-poe5, ka-ki7 chit8 lang5 na2 siuN7 na2 chheN-kiaN, khiok ia7 si7 na2 hoaN-hi2, soa3 khng3-bat8 hit e5 chhiau-oat8-tek e5 sin5-pi3 e5 su7.  Khi2-thau5 Iok-sek khiok si7 m7-chai hit e5 su7-sit8, chong2-si7 ke3-liau2 kui2-na7 geh8 jit8, Ma2-li7-a e5 ki5-iN7 hoaN-hi2 e5 gan2-kong, u7 chiam7-chiam7 hian2-chhut thong3-khou2 e5 khoan2.  In-ui7 Ma2-li7-a u7 un5-un5-a2 chai, i sou2 hun-iok e5 tiong7-hu Iok-sek u7 teh kiaN-hiaN5, teh giau5-gi5 i.  Che si7 Iok-sek e5 sin3-sim sou2 tu2-tioh8 e5 chin thang kiaN e5 chhi3.  “I sou2 hun-iok e5 tiong7-hu Iok-sek si7 gi7 e5 lang5, m7 ai3 hian2-jian5 pan7 i, an3-sng3 beh am3-chiN7 hoe3-chhin.”  ChhiaN2 lan2 lai5 siuN7 hit si5 in nng7 lang5 e5 sim-sin5 kan-khou2 kau3 siaN2-khoan2.  Ki5-sit8 Ma2-li7-a i2-keng u7 lai7 e5 kiam3 chhak8 ke3 i e5 sim, in-ui7 tai7-chi3 si7 beh lou7-hian7, choe7-choe7 lang5 e5 sim-koaN un2-tang3 beh giau5-gi5 i.
	Iok-sek kap Ma2-li7-a ti7 ku2-ku2 e5 tiong-kan sou2 teh kan-khou2, chhiN-chham2 e5 jit8 i2-keng ke3-khi3 liau2.  U7 chit8 am3 ti7 iN7-siong7 tiong, hit e5 sin5-leng5 e5 se3-kai3, u7 lai5 chiap-chhiok--tioh8 lang5 e5 sim-sin5, ti7 hit si5 u7 Siong7-te3 e5 siau-sit thoan5 kau3 ti7 hit e5 sim put-chi2 teh kan-khou2 e5 Iok-sek, tui3 an2-ni i khun3-chhiN2 liau2, chiu7 tit-tioh8 khak-sin3, ia7 ka-ki7 tam7-poh8 kian3-siau3, soa3 hoaN-hi2 lai5 chhoa7 i e5 bou2 Ma2-li7-a ke3-mng5.  I chiu7 eng7 thiaN3-thang3 e5 sim, lai5 chun-keng3, soa3 lai5 chiau3-kou3 chit e5 iau2-be7 chhut-ke3 e5 lau7-bu2 Ma2-li7-a i2-kip8 hit e5 iau2-be7 chhut-si3 e5 KiaN2 Ki-tok.  Ki5-sit8 Ma2-li7-a si7 be7 thang khoai3-khoai3 lai5 boe7 ki3-tit hiah e5 kan-khou2 e5 jit8.  Hit khoan2 e5 keng-giam7 si7 u7 put-si5 khek-tiau5 ti7 i e5 sim-lai7.
	SaN geh8 jit8 au7 e5 u7 chit8 jit8, to i2-keng hong5-hun am3, jit8-thau5 ia7 chhia5 ke3 Pek-li7-heng5 e5 soaN, u7 tam3-loh8 khi3 kau3 ti7 Iu5-thai3 toe7 hiah e5 liu3-hiah8 e5 ko-goan5 e5 khong3-ia2, i2-kip8 saN-li7 hng7-hng7 kap kiong-chhong saN-tui3-chio3 hiah e5 chi2-sek e5 Mou5-ap e5 soaN-nia2.  Hit si5 ti7 hit tiau5 thang3 Pek-li7-heng5 e5 soaN-kan e5 lou7-nih8, si7 u7 kui toa7 tin7 e5 chhut-goa7 lang5. chiap-soa3 pai5 chin tng5 teh kiaN5, ia7 ti7 hit e5 heng5-liat8 e5 tiong-kan, u7 chit8 e5 hiong-chhoan e5 hu7-jin5-lang5 chin ia3-sian7 khia5 ti7 lu5-nih8, koh u7 i e5 bi7-hun e5 tiong7-hu, ti7 sin-piN ka7 i khan lu5 teh kiaN5.  In-ui7 “tng hit-si5 Kat-sat A-lou2-su7-tok u7 chhut-chiau3, beng7-leng7 thong thiN-e7 long2 cho7 ke-kah.  Iok-sek e5 se3-he7 siok8 ti7 Tai7-pit8 e5 ke, sou2-i2 tui3 Ka-li7-li7 e5 Na2-sat-lek8 siaN5, chiuN7 khi3 Iu5-thai3 kau3 Tai7-pit8 e5 siaN5, mia5 kio3 Pek-li7-heng5, beh kap i sou2 pheng3-tiaN7 e5 Ma2-li7-a saN-kap cho7 ke-kah.  Hit-si5 Ma2-li7-a i2-keng u7 sin-in7.”
	Chhin-chhiuN7 an2-ni, in u7 keng-ke3 choe7-choe7 iau2 beng5-beng5 oe7 ki3-tit e5, u7 lek8-su2 e5 sou2-chai7.  Phi3-ju7 lai5 kong2, in kiaN5 kau3 ti7 Pek-li7-heng5, ti7 hit e5 chiu-ui5 u7 chit8 e5 toa7 e5 chhau2-tiuN5; chiu7-si7 cha2 Lou7-tek bat ti7 Pho-su7 e5 beh8-hng5 khioh beh-sui7 e5 sou2-chai7.  Ti7 siaN5-goa7 e5 chiaN3-peng5, koh u7 chit8 e5 ham7-khang, chiu7-si7 cha2 ti7-hia u7 choe7-choe7 iong2-kam2 e5 lang5, ui7-tioh8 beh tui3 Pek-li7-heng5 e5 chui2-chiN2, chhiuN7 chui2 lai5 hou7 Tai7-pit8 lim, ti3-kau3 hou7 lang5 phah-si2 e5 sou2-chai7.  Iu7-koh li7 to7-lou7 bo5 loa7 hng7, ma7-si7 u7 chit8 e5 sou2-chai7, chiu7-si7 cheng3 Iu5-thai3 lang5 khoaN3-choe3 seng3, put-chi2 teh siau3-liam7 e5, in-ui7 cha2 ti7-hia Nga2-kok u7 song3-sit i e5 oah8-mia7 e5 kng, si7 ui7-tioh8 “Liap8-kiat si2, bai5-chong3 ti7 I2-hoat-tai7 e5 lou7-piN, (au7-lai5 mia5 Pek-li7-heng5, chiu7-si7 hit e5 sou2-chai7).”
	Chong2-si7 Iok-sek kap Ma2-li7-a lai5 kau3 Pek-li7-heng5 e5 si5, in sim-lai7 sou2 te7-it khoa3-sim e5, chiu7-si7 hit e5 sou2 beh liam5-piN chiaN5 e5 koh-khah toa7 iau2-kin2 e5 tai7-chi3.  Iok-sek put-chi2 ti3-i3 si3-ke3 teh chhe7, thang hou7 Ma2-li7-a hioh-khun3 e5 sou2-chai7.  In-ui7 lou7-thau5 i2-keng kiaN5 hiah-nih8 hng7, Ma2-li7-a si7 chin sian7-thau5.  Siat-su2 si7 peng5-siong5 si5, chiu7 m7-bian2 hoan5-lo2 thang toa3 e5 sou2-chai7, in-ui7 Tang-iuN5 lang5 si7 put-chi2 chhin-chhiat gau5 ho2 khoan2-thai7 chhut-goa7 lang5, khoaN3 che choe3 si7 sin5-seng3 e5 gi7-bu7.  Chong2-si7 hit-si5 si7 kok-se3 tiau7-cha, chhut-goa7 lang5 si7 chin-choe7 chu7-chip8 ti7 siaN5-nih8.  Sou2-i2 na7 khah ban7 kau3 e5 lang5-kheh, bo5 lun7 ti7 sim2-mih8 sou2-chai7, a2-si7 kheh-koan2 ma7-si7 long2 bo5 pang5-keng thang hioh-khun3.
	In bo5 ui7 thang hioh-khun3, khiok be7 thang kong2 si7 sim2-mih8 lang5 e5 chho3-gou7.  In-ui7 tu5-khi3 ti7 I sou2 chhut-lai5 hit e5 se3-kai3 e5 siaN5-chhiuN5 e5 teng2-bin7, teh khoaN3 loh8-lai5 hiah e5 chong5-pai3 I e5 cheng3 thiN-sai3, i2-goa7 ti7 se3-kan to long2 bo5 lang5 chai I si7 chi7-chui7.  Sou2-i2 hiah e5 khia7-khi2 ti7 I sou2 hoaN-hi2 e5 se3-kai3 e5 lang5, long2 bo5 beh koe3-chek lan2, khiok si7 in kau3-giah8 thang ho2-chhio3, kong2, U2-tiu7 e5 Chu2 beh lim5-kau3 ti7 I sou2 chhong3-cho7 chit e5 soe3-soe3 e5 se3-kai3, koh ia7 bo5 chit8 ui7 pang5-keng thang choe3 I e5 lou7-eng7.
	In au7-lai5 u7 hoaN-hi2 siam2-pi7 khi3 ti7 soaN-piN, chit8 e5 cheng-siN sou2 teh khun3 e5 chu7-jian5 e5 tong7-khang e5 lai7-bin7.  Hit-si5 ti7-hia long2 bo5 u7 chhin-chhiat e5 hu7-jin5-lang5 thang pang-chan7 Ma2-li7-a, iu7-koh EN-a2 beh chhut-si3 e5 kan-khou2 to i2-keng kau3 ti7 chit e5 kou-tok8 e5 hu7-jin5-lang5.  Tui3 an2-ni, i chiu7 siN thau5-chiuN7 kiaN2, eng7 pou3 pau I, soa3 he7 I ti7 be2-cho5-lai7 kap sin-piN e5 cheng-siN choe3-he2 lai5 hiong2-siu7 I choe3 ang5 eN-a2 choe3 chhou e5 an-bin5.
	Chiong5-lai5 kiam2 bat u7 sim2-mih8 eN-a2, tiam3 ti7 pi2 chit e5 koh-khah ha7-chian7 e5 chong7-thai3 lai5 chhut-si3 ti7 chit e5 se3-kan mah?  Lan2 kiam2 bo5 in-ui7 an2-ni it-hoat thiaN3-thang I mah?  Siat-su2 I na7 lai5 chhut-si3 ti7 ong5-kiong, u7 choe7-choe7 kiong-lu2 thang khoan2-thai7 I, koh u7 choe7-choe7 che3-si-thau5 thang su-hau7 I, kiaN-liau2 hoan2-tng2 oe7 soa3 sun2-hai7 tioh8 I e5 sit8-chai7 e5 jin5-keh ia7 ku2 kaN2.  Chit e5 kho2-lin5, bo5 lang5 u7 chu3-i3--tioh8 e5 ang5 eN-a2, tiam3 ti7 hit ho7 bo5 lat8, tioh8 oa2-kho3 lang5 pang-chan7 e5 chong7-thai3, lai5 lim5-kau3 ti7 lan2, che su7-sit8 kah na2 chhin-chhiuN7 I u7 chiong pun2-sin long2 kau-thok lan2, teh theng3-hau7 lan2 lai5 thiaN3-sioh I, khiam3-eng7 lan2 lai5 hoaN-hi2 I.  Chhin-chhiuN7 tiam3 ti7 chit khoan2 oe7 kam2-tong7 lang5, oe7 giu2 lang5 e5 chu3-i3 e5 chong7-thai3, Ki-tok u7 chhut-si3 chiaN5-choe3 eN-a2 lai5 jip8 ti7 chit e5 se3-kan.
	Chong2-si7 lan2 i2-siong7 sou2 kong2 chiah-e5, put-ko3 u7 I e5 chhut-si3 e5 kou3-su7 e5 chit8 poaN3 na7-tiaN7.  Lan2 tioh8 oe7 ki3-tit cheng3 thiN-sai3 u7 soa3 chhut-hian7 ti7 chit e5 kou3-su7.  Chit nng7 e5 se3-kai3 long2 u7 hian2-chhut ti7 chit e5 kou3-su7 e5 sia2-chin e5 lai7-tiong.  Ng3-bang7 lan2 put-si5 oe7 ki3-tit chit e5 oan5-choan5 e5 sia2-chin, na7 bo5, kiaN-liau2 chit e5 kou3-su7 oe7 chho-gou7--khi3.
	Chhin-chhiuN7 cha2-khi2 si5 e5 jit8-thau5 e5 hoat-hian7 chit8 poaN, eng7 tan-sun5, peng5-siong5 e5 hoat-tou7, Siong7-te3 u7 ti7 chit e5 u2-tiu7 e5 lek8-su2 tiong, lai5 choe3 chhut chit8 e5 thang chhiN-kiaN e5 su7-kiaN7, chiu7-si7 u7 hou7 hit e5 Eng5-kng e5 Chu2 chhut-hian7 lai5 khia7-khi2 ti7 lang5 e5 tiong-kan.  Lan2 to7 toe7-bin7 sou2 u7 khoaN3-kiN3 e5, si7 kan-ta be2-tiau5, be2-cho5, cheng-siN, i2-kip8 chit8 e5 hu7-jin5-lang5 kap chit8 e5 eng7 pou3 pau-teh e5 eN-a2 na7-tiaN7.  Ti7 chit tiong-kan lan2 long2 bo5 u7 khoaN3-kiN3 sim2-mih8 ki5-iN7 thang chhiN-kiaN e5 su7 ti7-teh.  Chong2-si7 lan2 tioh8 oe7 ki3-tit, ti7 au7-lai5, tui3 I sou2 siok8 hit e5 se3-kai3, u7 hian2-chhut chhan3-lan7 e5 kng, lai5 chio3 ti7 chit e5 kou3-su7 e5 choan5-keng2, chiu7-si7 ti7 be2-tiau5 e5 teng2-bin7, ti7 goa7-bin7 chhiN-siu3 kng-liang7 e5 sou2-chai7, u7 choe7-choe7 thian-peng kek8 toa7 e5 jiat8-nau7, lai5 hoaN-hi2 Ki-tok chhut-si3 choe3 eN-a2 lim5-kau3 se3-kan.
	Sou2-i2 lan2 tioh8 oe7 ki3-tit, an2-ni chiah si7 chit8 e5 oan5-choan5 e5 kou3-su7, chit8 e5 oan5-choan5 e5 sia2-chin.  Chit e5 oan5-choan5 e5 sia2-chin, chiu7-si7 teh piau2-si7 u7 chit8 e5 Sin5-seng3 e5 eN-a2, tui3 thiN-nih8 beh lim5 kau3 ti7 toe7-nih8 e5 si5, hiah e5 ti7 thiN-nih8 teh chiau3-kou3 I e5 cheng3 thiN-sai3, u7 ti7 goa7-bin7 teh hoaN-hi2 lai5 po2-hou7 I e5 chhut-si3.  Koh-chai3 lai5 kong2, tak8 pai2 lan2 na7 beh thak8 Ki-tok-toan7, lan2 tioh8 oe7 ki3-tit, I sou2 chhut-lai5 hit e5 se3-kai5 e5 su7.  Lan2 u7 sin3 hit e5 se3-kai3 si7 u7-iaN2.  Chong2-si7 lan2 e5 sim lou2-tun7, lan2 eng2-eng2 ai3 hut-liok8, tui3 an2-ni, lan2 sou2 oe7 e5 Ki-tok e5 siong7, eng2-eng2 ai3 sit-loh8 hit e5 tiong-sim tiam2.
	Ti7 Ki-tok-toan7 tiong, te7-it oe7 kam2-tong7 lan2 e5 sim e5, sit8-chai7 si7 hit cham7 teh ki3-chai3 hit e5 se3-kai3 e5 hian2-hian7 e5 su7.  Hit e5 im-gak8 e5 siaN-im u7 chaiN2-iuN7 chheng3 koaiN5 chhin-chhiuN7 hai2-eng2, pian3-moa2 ti7 thong Pek-li7-heng5 e5 bok8-tiuN5, lai5 gim5 toa7 hoaN-hi2 e5 ho2 siau-sit, hou7 cheng3 peh-siN3 long2 u7 hun7, ia7 tng peh-siN3 aN3 hi7-khang teh thiaN e5 si5, choe7-choe7 thian-peng u7 chaiN2-iuN7 hoaN-hi2 kau3 tong3 boe7 tiau5, hut-jian5 chhut-siaN lai5 gim5 hit e5 teng2-bin7 e5 se3-kai3 e5 chan3-bi2 e5 si, kong2,--- Ti7 Chi3-koaiN5 e5 ui7 eng5-kng kui ti7 Siong7-te3!
	Chong2-si7 lan2 na7 bo5 chhim-sin3 hit e5 se3-kai3, u7 put-si5 jiat8-jiat8 teh koan-sim ti7 lan2 e5 chit e5 se3-kai3, sui-jian5 tui3 hit e5 se3-kai3 u7 hian2-chhut sim2-mih8 ki5-iN7, a2-si7 sui2-sui2 e5 hian7-siong7, lan2 khoaN3-liau2 ma7-si7 bo5 sim2-mih8 oe7 giu2 lan2 e5 sim, khoaN3 choe3 bo5 heng3-bi7 e5 su7, sui-jian5 tui3 thiN-nih8 u7 thiN-sai3 chhut-hian7, ma7-si7 hoan2-tng2 ai3 khoaN3 choe3 chhin-chhiuN7 kui toa7 tin7 e5 hun5-bu7, lai5 teh jia-chah8 ti7 toe7-bin7 lan2 sou2 u7 khoaN3-kiN3 e5 be2-cho5, i2-kip8 EN-a2 e5 siong7.  Chit-tiap8 lan2 tek-khak m7-thang u7 an2-ni siuN7.  Lan2 na7-si7 bo5 beng5 hit e5 se3-kai3, a2-si7 khoaN3-khin hit e5 se3-kai3 sou2 hian2-hian7 e5 su7, put-ko3 si7 hou7 chit e5 oan5-choan5 e5 kou3-su7, piN3-choe3 chit8 e5 bo5 saN lian5-chiap, bo5 chhu3-su7 e5 kou3-su7.  In-ui7 hit e5 se3-kai3 e5 su7, m7-si7 kan-ta chhin-chhiuN7 lang5 teh choe3 bi2-biau7 e5 si sou2 teh khong-siong2 e5 na7-tiaN7, si7 Sin5-seng3 e5 su7-sit8, piN5-piN5 u7 kiat-lian5 ti7 chit e5 gin2-na2 e5 kou3-su7.  Hit e5 se3-kai3 e5 su7-sit8, sit8-chai7 si7 chit e5 pau kun e5 EN-a2 e5 kou3-su7 e5 chit8-pou7-hun7.  Chit nng7 e5 se3-kai3 , tek-khak tioh8 saN kiat-lian5, piN5-piN5 lai5 khoaN3-choe3 si7 sit8-chai7.  Lan2 tioh8 chhai2-chip8 chit nng7 e5 se3-kai3 e5 su7-sit8, chiah oe7 thang oan5-choan5 lai5 oe7 chit e5 sia2-chin.
	Chai7 Ia5-sou sou2 khoaN3 hit e5 se3-kai3, chiu7-si7 I e5 chou2-ke.  Sou2-i2 I u7 si5-siong5 choe3-he2 lai5 teh siuN7 chit nng7 e5 se3-kai3, oan2-jian5 chhin-chhiuN7 lan2 siong5-siong5 teh siau3-liam7 lan2 e5 kou3-hiong, i2-kip8 lan2 sou2 bat e5 peng5-iu2 chit poaN, I u7 siong5-siong5 kong2-khi2 thiN-nih8 e5 su7, ia7 u7 kong2-khi2 cheng3 thiN-sai3 i2-kip8 cheng3 sin5-leng5 e5 su7, I na7 tiam3 ti7 toe7-nih8 u7 khoaN3-tioh8 chit8 e5 soe3-han3 e5 gin2-na2 e5 si5, chiu7 iu5-goan5 u7 khoaN3-kiN3 ti7 thiN-nih8 hiah e5 teh chiau3-kou3 gin2-na2 e5 thiN-sai3,  I na7 tiam3 ti7 toe7-nih8 khoaN3-kiN3 chit8 e5 choe7-jin5 hoan2-hoe2 e5 si5, iu5-goan5 u7 khoaN3-kiN3 ti7 thiN-nih8, cheng3 thiN-sai3 e5 bin7-cheng5, u7 ui7-tioh8 i teh hoaN-hi2.  I u7 kam2-kak hit e5 se3-kai3 si5-siong5 pau-ui5 ti7 I e5 sin-piN, si5-siong5 koan-sim ti7 lan2 chit e5 se3-kai3.
	Lan2 ti7 cheng5 i2-keng u7 kong2, jin5-lui7 tiong Siong7-te3 tak8 pai2 e5 khe2-si7, i2-kip8 ti7 chit e5 se3-kai3 sou2 siu7 tak8 teng2 ho7 u7 the5-ko cheng-sin5-chiuN7 e5 su7, ti7 be7 chai ti7-chia  e5 i2-cheng5, chiu7 i2-keng heng-khi2 ti7 hit e5 se3-kai3.  Ti7 be7 hian2-hian7 ti7 chit peng5 e5 tai7-seng, ti7 hit peng5 tui3 ku2-ku2 chiu7 i2-keng chai-iaN2, sou2-i2 lan2 thang siuN7, chhin-chhiuN7 Eng2-oan2 e5 KiaN2 e5 Hoa3-sin, chit khoan2 toa7 e5 ke3-bou5, ti7 lan2 be7 chai e5 i2-cheng5, ti7 thiN-nih8, cheng3 thiN-sai3 un2-tang3 beh toa7-toa7 hat-chhai2 lai5 hoaN-hi2, ia7 kau3 au7-lai5 in ma7-si7 eng7 chong5-pai3 e5 liam7-thau5 lai5 hoaN-hi2 hit e5 bu2-tai5 u7 chhian-soa2 loh8-lai5 se3-kan, sou2-i2 lan2 chiah u7 thang khoaN3-kiN3 cheng3 thiN-sai3 chin hoaN-hi2, ti7 hit-am3 lai5 gim5 hap8-gi5 e5 koa, lai5 po3 toa7 hoaN-hi2 e5 ho2 siau-sit, hou7 cheng3-lang5 long2 u7 hun7 kong2, “Kin-a2-jit8 ti7 Tai7-pit8 e5 siaN5, i2-keng ui7-tioh8 lin2 siN chit8 e5 Chin2-kiu3 e5, chiu7-si7 Chu2 Ki-tok.”

Te7-2 chiuN	Chhu3-Lu2 Kang3-Tan3

Ui7-tioh8 chit e5 bun7-toe5, ti7 kun7-lai5 u7 chiaN5-choe3 it-poaN e5 gi7-lun7, ia7 siong5-siong5 siN-chhut put-an kap giau5-gi5 e5 liam7-thau5.  Sou2-i2 ti7-chia lan2 ai3 ke-sia2 chit8 chiuN, lai5 kan2-tan lun7-khi2 lan2 e5 Chu2 e5 Chhu3-lu2 kang3-tan3 e5 su7.
Tui3 chit e5 bun7-toe5, sit8-chai7 m7-si7 kan-ta bi7-sin3-chia2 teh giau5-gi5 hit e5 su7-sit8 na7-tiaN7, lian5 ti7 Ki-tok-tou5 e5 tiong-kan, to iu5-goan5 u7 choe7-choe7 lang5 teh chu2-tiuN kong2, che si7 bo5 koan-he7 ti7 lan2 teh sin3 Ia5-sou si7 Sin5-seng3, soa3 iau3-kiu5 chit chan5 tioh8 pang3 he7-teh, khoaN3-choe3 boe7 thang koat-teng7 e5 bun7-toe5, ia7 soa3 chu2-tiuN kango2, lan2 tioh8 tui3 lan2 e5 Sin3-keng lai5 san-tu5 chit ku3, “I tui3 Seng3 Sin5 e5 koan5-leng5 tau-thai, tui3 chai7-sek-lu2 Ma2-li7-a chhut-si3” e5 oe7 khi2--lai5, ng3-bang7 thang kiam2-chio2 lang5 e5 giau5-gi5.
Lan2 kiam2-chhai2 thang sin3-iong7 in, lai5 khoaN3 in e5 i3-su3 si7 seng5-sit8, iau2-ku2 lan2 ai3 chi2-si7 in chai, chit ho7 bo5 bun5-beng5 e5 thai3-tou7, si7 put-chi2 u7 sun2-hai7, koh u7 chho3-gou7 ti7-teh.  Lan2 bo5 u7 sim2-mih8 li2-iu5 thang kong2, che si7 si3-chiaN3 e5 su-siong2.  Ki5-sit8 chit ho7 su-siong2, kau3-be2 tiaN7-tioh8 si7 oe7 eng2-hiong2 ti7 lan2 teh sin3 Ia5-sou si7 Sin5-seng3.  Kau3-hoe7 hiah-nih8 tui3-tiong7 lai5 ki3-chai3 chit e5 su7-sit8 ti7 in e5 Sin3-keng, to m7-si7 bo5 in-toaN ti7-teh.  In-ui7 ke3-khi3 e5 lek8-su2, u7 chi2-si7 lan2 chai chit8-hang7 e5 ka3-si7, kong2, hoan7-na7 lang5 sit-loh8 Chu2 e5 Chhu3-lu2 kang3-tan3 e5 sin3-giong2, chiu7-si7 sit-loh8 Hoa3-sin e5 kau3-li2 e5 tiong-sim-chioh8.
Lun7 chit e5 toa7 e5 bun7-toe5, lan2 beh lai5 kan2-liok8 kong2, si7 chin ui5-lan5 e5 su7.  Put-ko3 chhiaN2 iong5-un2 goa2 lai5 chhi3-khoaN3, thau5 chit8 hang7, lai5 kong2-khi2 hit e5 lek8-su2-tek e5 cheng5-heng5, piau2-beng5 chit e5 kau3-li2, siaN2-su7 chiah oe7 lai5 he7 ti7 Sin3-keng e5 lai7-tiong; te7 ji7 hang7, lai5 gi7-lun7 ti7 kin-na2-jit8, lang5 u7 chaiN2-iuN7 teh hoan2-tui3, teh giau5-gi5 chit tiam2; te7 saN hang7, lan2 ai3 lai5 chu2-tiuN siaN2-su7 bo5 po2-siu2 chit-tiau5 e5 to7-li2, ti7 lan2 e5 sin3-giong2 e5 lai7-bin7, si7 be7 iong7-tit e5 in-toaN.
TaN lan2 thau5 chit8 hang7, lai5 lun7 hit e5 lek8-su2-tek e5 cheng5-heng5.  Tng lan2 e5 Chu2 chai7-se3 e5 tiong-kan, cheng3 hak8-seng si7 koat-toan3 m7-bat siuN7-tioh8 chit e5 bun7-toe5.  In na7-si7 iau2-be7 liau2-kai2 Ki-tok si7 Sin5, chu7-jian5 chit ho7 su7, in khoaN3-liau2 si7 put-hap8-li2, chin ki5-koai3, boe7 thang sin3-tit e5 su7.  Chiau3 Seng3-chheh sou2 kong2, Ma2-li7-a u7 “chiong it-chhe3 e5 su7 ki3 ti7 sim-nih8.”  Lan2 chai Ma2-li7-a si7 keng3-khian5, si7 koaN-gian5 e5 hu7-jin5-lang5, sou2-i2 hou7 lan2 thang sin3, kiam2-chhai2 tu5-khi3 tui3 kek8 sio2 pou7-hun7 e5 chi3-chhin e5 lang5 i2-goa7, Ma2-li7-a long2 bo5 lou7-chhut chit e5 tai7-chi3.  I beh thai3 oe7 leh?  Chhi3-siuN7 lang5 long2 iau2 teh khoaN3 Ia5-sou si7 chit8 e5 lang5 na7-tiaN7 e5 si5, chhin-chhiuN7 chit ho7 e5 bun7-toe5, i lai5 kham3-bat8 teh, long2 bo5 kong2-khi2, che kiam2 m7-si7 chin sui2, chu7-jian5 e5 thai3-tou7 mah?  Ma2-li7-a kiam2 oe7 boe7 ki3-tit i sou2 hun-iok e5, chin chhiN-kiaN e5 kan-khou2 e5 cheng5-keng2 mah?  Siat-su2 na7 m7-si7 Ma2-li7-a iu5-goan5 si7 i2-keng u7 liau2-kai2 Ki-tok si7 Sin5, i2-kip8 I e5 chhu3-lu2 kang3-tan3 e5 toa7 e5 i3-gi7, i kiam2 beh chiong chit ho7, chiau3 lang5 khoaN3 tiaN7-tioh8 si7 bo5 i3-su3, boe7 oe7 e5 keng-giam7, lai5 tui3 hit ho7 kau7 giau5-gi5 e5 se3-kai3 lou7-chhut mah?
Lan2 chai cheng3 hak8-seng ti7 khi2-thau5 teh kap Ia5-sou kau-poe5, long2 si7 khoaN3 I choe3 chit8 e5 lang5 na7-tiaN7.  Sit8-chai7 che beng5-beng5 ma7-si7 Siong7-te3 e5 i3-su3.  Ia5-sou iu5-goan5 si7 ai3 lang5 an2-ni khoan2-thai7 I.  I u7 chun2-choe3 chit8 e5 lang5, lai5 tit-tioh8 in e5 thiaN3-thang3, khim-giong2 kap chun-keng3 e5 sim.  Put-ko3 in e5 sim si7 u7 chiam7-chiam7 chin3-jip8 khah chhim, choe3 au7 soa3 siN-khi2 ki5-iN7 kap kiaN-hiaN5 e5 liam7-thau5, sim-lai7 soa3 put-chi2 be5-loan7, boe7-hiau2 I si7 chi7-chui7.  Cheng3 hak8-seng soa3 long2 m7-chai-iaN2 tioh8 chaiN-2iuN7 lai5 su-siuN2 I.  Ia5-sou ma7-si7 bo5 pang-chan7 in e5 khui3-lat8, put-tan3 si7 an2-ni, sim7-chi3 soa3 un2-bat8, bo5 ai3 lang5 chai I si7 Sin5.  Lian5 in u7 kam2-chhiok--tioh8 I e5 Sin5-seng3 e5 chit8-sut8-a2 e5 kng e5 si5, I ia7 m7-chun2 in lai5 kong2-khi2.  Lian5 ti7 pian3 iong5-mau7 e5 keng-giam7 au7, I ma7 iau2 teh hoan-hu3 in tioh8 cheng7-cheng7 theng3-hau7 kau3 ti7 “Jin5-chu2 tui3 si2-lang5 tiong koh khi2-lai5” e5 jit8, chiah thang kong2-khi2 I si7 Sin5.  Put-ko3 hit e5 si5 i2-keng peh-kun7 ti7 I e5 lim5-chiong, I chiah u7 piau2-beng5 pun2-sin kong2, “Lin2 tioh8 sin3 Siong7-te3, iah8 tioh8 sin3 goa2.”  “Goa2 kap goa2 e5 Pe7 si7 chit8-e5.”  “Seng3 Sin5 chiu7-si7 goa2 tui3 Pe7 sou2 chhe e5, beh lim5-kau3 lin2.”  “U7 chit8 jit8, goa2 beh lai5 sim2-phoaN3 oah8 lang5, si2 lang5.”
Chong2-si7 kau3 ti7 Ia5-sou e5 koh-oah8, keng-ke3 hit e5 o3-biau7 e5 si3-chap8 jit8, Seng-thian, koh Seng3 Sin5 lim5-kau3 liau2-au7, cheng3 hak8-seng chiah chiap-tioh8 chin hui-siong5 toa7 e5 khe2-si7, lai5 chap8-hun liau2-kai2 ti7 ki5-iN7 e5 saN ni5 ku2 tiam3 Pa-lek8-su-theng3 Hit e5 kap in choe3-he2 seng-oah8 e5, si7 chi7-chui7, chiu7-si7 beng5-pek8 tu2-tu2 si7 chiau3 e7-bin7 in sou2 kong2 e5.  “To7 u7 chiaN5-choe3 jiok8-the2 khia7-khi2 ti7 lan2 tiong-kan, u7 un-tian2 kap chin-li2 moa2-moa2, koh goa2 bat khoaN3-kiN3 I e5 eng5-kng, chhin-chhiuN7 Tok8-siN KiaN2 tui3 Pe7 sou2 tit e5 eng5-kng.”
Lun7 lang5 teh sin3 Ia5-sou si7 Sin5, che si7 choan5-jian5 bo5 koan-he7 ti7 I e5 chhu3-lu2 kang3-tan3 e5 su7-sit8.  In-ui7 ti7 cheng3 hak8-seng e5 tiong-kan, toa7 pou7-hun7 si7 long2 m7-chai-iaN2 chit e5 su7-sit8, ia7 sui-jian5 in long2 bo5 thiaN-kiN3 pi2 in sou2 keng-giam7 e5, koh khah cha2 e5 sim2-mih8 su7, in e5 sin3-giong2 ma7-si7 boe7 io5-choah, iu5-goan5 ma7-si7 oe7 hiau2-tit ko3-pek8 kong2, “Goan2 chai, Siong7-te3 e5 KiaN2 u7 lim5-kau3 se3-kan.”  Chit e5 su7-sit8 si7 ti7 ku2-ku2 e5 tiong-kan u7 giam5-giam5 kham3-bat8, put-ko3 kau3 ti7 it-poaN e5 khong-khi3 i2-keng pi7-pan7 pian7 thang seng5-siu7, hit-si5 chit e5 su7-sit8 chiah lou7-hian7, sou2-i2 chhi3-siuN7, hit si5 in e5 sin2-giong2 kiam2 m7-si7 chin7-chai7 kian-kou3 koh oan5-choan5 mah?  In-ui7 lun7 Chhu2-lu2 kang3-tan3 e5 su7, ti7 i2-cheng5 in khoaN3-liau2 si7 bo5 sim2-mih8 i3-su3 ti7-teh, chong2-si7 chit-tiap8 hit e5 i3-su3 si7 put-chi2 beng5.  Chit e5 su7-sit8 u7 tui3 I e5 Sin5-seng3 e5 o3-biau7, lai5 tu5-khi3 choe7-choe7 hun7-loan7 e5 bun7-toe5.  Chit e5 su7-sit8 si7 u7 ho5-hap8 ti7 I e5 hoa3-sin e5 su7-sit8, chhin-chhiuN7 so2-si5 e5 ho5-hap8 ti7 so2 e5 khoan2-sit chit8-poaN-iuN7.
Chu7-jian5 chit e5 kou3-su7, si7 tit8-chiap tui3 Ma2-li7-a, a2-si7 kan3-chiap tui3 Ma2-li7-a e5 chhin-lang5, toa7-bin7 Iok-han7, a2-si7 tui3 Ma2-li7-a hiah e5 keng3-khian5 e5 hu7-jin5-lang5 phoaN7 lai5 thiaN-kiN3 e5.  Choe3-chhou hak8-seng chaiN2-iuN7 lai5 thoan5-po3 hit e5 siau-sit, lan2 long2 m7-chai poaN3-hang7.  Tong-si5 e5 kau3-hoe7 sou2 boan2-chiok e5 cheng3-ku3 si7 sim2-mih8 khoan2, lan2 ma7-si7 long2 m7-chai.  Lan2 chi2-u7 chai-iaN2, “Ia5-sou e5 lau7-bu2 Ma2-li7-a u7 kap i e5 hiaN-ti7 saN-kap toa3.”  Koh chai-iaN2 ti7 bo5 kui2-ni5 e5 tiong-kan, chit e5 siau-sit u7 pian3-thoan5 ti7 choan5 Pa-lek8-su-theng3; iu7-koh chai-iaN2 chit e5 siau-sit, ti7 bo5 kui2-ni5 ku2, u7 piN3-choe3 chit8 e5 khau2-thoan5 ti7 in tiong-kan, ia7 chit e5 siau-sit chiaN5-choe3 khau3-thoan5 liau2-au7, Ma2-thai3 chiah giah8-pit lai5 ki3-chai3, ia7 Lou7-ka chiah soa3 ki3-chai3 koh khah siong5-se3 ti7 chheh-nih8.  Lan2 chi2-u7 chai tong-si5 e5 kau3-hoe7 u7 chhut-pan2 chiah e5 Hok-im-su lai5 piau2-beng5 in e5 sin3-giong2, soa3 chiong chit e5 sin3-giong2 lai5 phian-jip8 ti7 cha2-cha2 e5 Sin3-keng e5 lai7-bin7.  Ti7-chia u7 Lo5-ma2 lang5 oa2 ti7 Chu2-au7 100 ni5, in teh kiaN5 soe2-le2 e5 si5 sou2 teh eng7 e5 Sin3-keng, ti7 hit lai7-tiong, u7 chit8 ku3 teh kong2, “Tui3 Seng3 Sin5 lai5 hoai5-in7, tui3 chai7-sek-lu2 Ma2-li7-a lai5 chhut-si3.”  Ji5-hou7 ti7 tak8 si5-tai7 e5 kau3-hoe7 long2 bo5 pian3-oaN7, ia7 long2 bo5 iu5-tang7, u7 ki3-chai3 chit e5 su7-sit8 ti7 in e5 Sin3-keng, lai5 chhian2-beng5 I e5 Hoa3-sin e5 tiong-sim e5 ka3-si7.  Kau3 hian7-kim ti7 thong se3-kai3 tak8 sou2-chai7 e5 kau3-hoe7, to long2 si7 u7 ka3-si7 in e5 kiaN2-ji5, tioh8 sin3 I e5 hoa3-sin e5 to7-li2, soa3 kio3 in tioh8 oat8-liam7 kong2, “Goa2 sin3 Ia5-sou Ki-tok, i5-it e5 Chu2, chiu7-si7 tui3 Seng3 Sin5 e5 koan5-leng5 tau-thai, tui3 chai7-sek-lu2 Ma2-li7-a chhut-si3.”
Chit-tiap8 lan2 ai3 chiau3 si3-chiaN3 e5 sun7-su7 lai5 khoaN3 hak8-seng u7 chaiN2-iuN7 lai5 keng-giam7 I e5 Chhu3-lu2 kang3-tan3 e5 su7-sit8.  Cheng3 hak8-seng choe3-chhou si7 u7 tit-tioh8 toa7 e5 khak-sin3 lai5 keng-giam7--tioh8 Ki-tok e5 Sin5-seng3.  Tok8-tok8 lan2 u7 jin7 Ki-tok si7 Sin5, si7 Siong7-te3, hit si5 lan2 chiah u7 thang gi7-lun7 I e5 Chhu3-lu2 kang3-tan3 e5 bun7-toe5.  Lan2 na7-si7 bo5 u7 jin7 Ki-tok si7 Sin5, chu7-jian5 I e5 Chhu3-lu2 kang3-tan3 e5 su7, si7 khoaN3-choe3 bo5 i3-su3.  Lan2 chi2-u7 oe7 hiau2-tit lai5 chong5-pai3 hit e5 seng-thian e5 Ki-tok, lai5 khoaN3 I choe3 si7 Siong7-te3, hit si5 chiah oe7 tit-tioh8 chap8-hun e5 khak-sin3, lai5 beng5-pek8 Ma2-li7-a sou2 u7 thiaN-kiN3 hit e5 Sin5-seng3, koh sin5-pi3 e5 oe7, kong2, “Seng3 Sin5 beh lim5-kau3 li2, Chi3-koaiN5 e5, e5 koan5-leng5 beh ti3-im3 li2, sou2-i2 tui3 li2 siN e5, beh chheng choe3 Seng3, choe3 Siong7-te3 e5 KiaN2.”  Tui3 an2-ni, chhin-chhiuN7 so2-si5 e5 ho5-hap8 ti7 so2 e5 khoan2-sit, hit si5 I e5 Chhu3-lu2 kang3-tan3 e5 su7-sit8, lan2 chiah oe7 khoaN3-choe3 si7 u7 ho5-hap8 ti7 I e5 Sin5-seng3, u7 oan5-seng5 I e5 Sin5-seng3, chiaN5-choe3 hou7 lang5 oe7 thang sin3 tit e5 su7-sit8.
Ti7-si5 chit e5 su7 chiah hian2-jian5?  Chit e5 su7 m7-si7 keng-ke3 choe7-choe7 ni5 ku2, kau3 u7 si5-kan thang hoat-seng choe7-choe7 thoan5-soat e5 si5, chiah hian2-jian5.  M7-si7!  Chit e5 su7 si7 tu2-tu2 ti7 Chu2 koh-oah8 liau2, sui5-si5 hian2-jian5.  Tek-kok u7 chit8 ui7 hak8-chia2, kio3-choe3 Ha2-luh-na2-khuh (Adolf von Harnack), i si7 te7-it chai-bat goan5-si2 Ki-tok kau3 e5 lek8-su2, i pun2-sin khiok-si7 m7-sin3 Chhu3-lu2 kang3-tan3 e5 su7-sit8, iau2-ku2 u7 seng5-jin7 lai5 chu2-tiuN kong2, chit e5 Chhu3-lu2 kang3-tan3 e5 sin3-giong2, si7 oa2 te7-it se3-ki2 be2 tak8 sou2-chai7 e5 Ki-tok-tou5 kiong7-thong sou2 sin3 e5, sou2-i2 lan2 tioh8 seng5-jin7, chit e5 Chhu3-lu2 kang3-tan3 e5 sin3-giong2 si7 tui3 ti7 Chu2 koh-oah8 liau2 e5 si5 khi2, kau3 ti7 te7-it se3-ki2 be2 e5 tiong-kan, ti7 Pa-lek8-su-theng3 sou2 hoat-seng e5.
U7 sim2-mih8 lang5 thang choe3 lan2 e5 kan-cheng3?  Chu7-jian5 si7 khia7-khi2 ti7 hit si5-tai7 e5 lang5 thang choe3 lan2 e5 kan-cheng3.  In-ui7 hit si5-tai7 e5 lang5 chiah oe7 thang phoaN3-toan3 hit si5-tai7 e5 lek8-su2-tek e5 su7-sit8, i2-goa7 bo5 pat8 tiau5 lou7.  TaN lun7 I e5 Chhu3-lu2 kang3-tan3 e5 su7, lan2 chai hiah e5 khia7-khi2 ti7 hit si5-tai7 beh lai5 phoaN3-toan3 hit e5 cheng3-ku3 e5 lang5, si7 u7 chhim-sin3, sim7-chi3 soa3 sia2 hit e5 su7-sit8 ti7 in e5 chheh-nih8, lai5 chiaN5-choe3 u7 koan5-ui e5 chheh, kong2-khi2 in e5 Chu2 e5 kou3-su7.  Chhin-chhiuN7 an2-ni, in khak-sit8 si7 u7 chhim-sin3, ma7 soa3 u7 sia2 beng5 chit e5 su7-sit8.
Ma2-thai3 kap Lou7-ka u7 seng5-jin7 in, put-ko3 si7 teh ki3-sut8 hit si5 e5 kau3-hoe7 e5 sin3-giong2, chiah u7 sia2 chit e5 Chhu3-lu2 kang3-tan3 e5 su7 ti7 in e5 Hok-im-su, soa3 ka7 in chhut-pan2, lai5 seng5-jin7 hiah e5 Hok-im-su si7 sit8-chai7 teh ki3-sit8 in e5 sin3-giong2 e5 chheh.  Lan2 kan-ta tui3 chit e5 sit8-cheng5, chiu7 i2-keng u7 kau3-giah8 e5 cheng3-ku3 ti7-teh.  Kho2-sioh lang5 choe7-choe7 si7 u7 hut-liok8 chit tiam2.  Che ki5-sit8 si7 u7 toa7 e5 chho-gou7 ti7-teh.  Lan2 na7 thak8 hit ho7 ti7-teh hoan2-tui3 Chhu3-lu2 kang3-tan3 e5 chheh liau2, kiam2-chhai2 oe7 siN-khi2 giau5-gi5 e5 sim, teh-beh siuN7 kong2, chaiN2-iuN7 kan-ta Ma2-thai3 kap Lou7-ka u7 kan-cheng3 chit e5 su7 na7-tiaN7, ia7 u7 si5 oe7 soa3 siuN7 kong2, in e5 chheh si7 kah na2 chhin-chhiuN7 teh sia2 in pun2-sin e5 hak8-soat, ng3-bang7 kau3-hoe7 thang ka7 in chiap-lap8.  Chhiat-chhiat ng3-bang7 lan2 bo5 u7 chit khoan2 e5 chho3-gou7 ti7-teh.  Lan2 tioh8 khak-sit8 chai, ki5-sit8 in put-ko3 si7 teh ki3-sut8 kau3-hoe7 e5 sin3-giong2 na7-tiaN7.  ChhiaN2 lan2 oe7 ki-tit e7-bin7 chit ku3 oe7: M7-si7 in-ui7 Chhu3-lu2 kang3-tan3 e5 su7-sit8 u7 ki3-chai3 ti7 Hok-im-su, sou2-i2 kau3-hoe7 chiah sin3.  Hoan2-tng2 si7 in-ui7 kau3-hoe7 u7 sin3 Chhu3-lu2 kang3-tan3 e5 su7-sit8, sou2-i2 in chiah u7 ki3-chai3 ti7 Hok-im-su.  Ti7 Ma2-thai3 kap Lou7-ka e5 poe3-au7 si7 u7 choan5 kau3-hoe7 ti7-teh.
Siat-su2 lan2 na7 sit8-chai7 oe7 ki3-tit i2-siong7 sou2 kong2 chit e5 sit8-cheng5, iah8 oe7 chiau3 lan2 e5 siong5-sek lai5 phoaN3-toan3, lan2 chiu7 khah m7-bian2 hui3-liau2 si5-kan lai5 siuN7, Ki-tok-tou5 sou2 teh hoai5-gi5, sou2 khoaN3 choe3 te7-it khun3-lan5 e5 bun7-toe5.  U7 Ki-tok-tou5 si7 bat teh pian7-pok kong2, thai3-tho2 Sin-iok ki5-thaN e5 tu3-chia2, tui3 I e5 Chhu3-lu2 kang3-tan3 e5 su7, long2 bo5 kan-cheng3 sim2-mih8?
Chit-tiap8, chhiaN2 iong5-un2 goa2 lai5 tho2-lun7 chit tiam2.  Lan2 chiam7-si5 ku2 m7-bian2 siuN7 hit khoan2 bo5 sin3-giong2 e5 lang5 e5 hoan2-tui3 e5 oe7.  Ki-tok-tou5 e5 tiong-kan u7 lang5 sou2 teh giau5-gi5, khoaN3 choe3 si7 te7-it thang chhiN-kiaN e5 khun3-lan5 e5 tiam2, chiu7-si7 kong2, Ma2-kho2 bo5 ki3-chai3 Chhu2-lu2 kang3-tan3 e5 su7-sit8, Iok-han7 ma7-si7 bo5.  Po2-lo5 ti7 i hiah-nih8 choe7 koan3 e5 phoe-sin3 e5 tiong-kan, lian5 chit8 tiuN ma7 bo5 teh kong2-khi2 chit e5 su7-sit8.  Che kiam2 m7-si7 teh am3-si7 lan2 chai, in si7 long2 bo5 sin3 I e5 Chhu3-lu2 kang3-tan3 e5 su7-sit8 mah?  U7-iaN2, lan2 na7-si7 bo5 chim-chiok siuN7, chit khoan2 e5 hoan2-tui3 e5 oe7, lan2 thiaN-liau2 si7 chhin-chhiuN7 chin thang chhiN-kiaN e5 khoan2.
Te7-it tai7-seng ai3 lan2 beng5-beng5 oe7 ki3-tit e5, chiu7-si7 kau3-hoe7 u7 chiap-lap8 Ma2-thai3 kap Lou7-ka e5 Hok-im-su, u7 seng5-jin7 in e5 Hok-im-su si7 sit8-chai7 teh ki3-sut8 in e5 sin3-giong2 e5 chheh, sou2-i2 tui3 chit e5 sit8-cheng5 lan2 thang chai, ti7 tak8 sou2-chai7 e5 Ki-tok-tou5, si7 long2 u7 sin3 I e5 Chhu2-lu2 kang3-tan3 e5 su7-sit8.  Na7-si7 an2-ni, Ma2-kho2 an3-choaN2 bo5 ki3-chai3?  Lan2 na7 hian-khui Ma2-kho2 e5 chheh, chiu7 chai i e5 toa7 bok8-tek, si7 chi2-u7 teh kong2-khi2 Ia5-sou e5 kong seng-gai5 na7-tiaN7.  Li2 khoaN3!  Ma2-kho2 tui3 thau5 chiu7-si7 kong2-khi2 Ia5-sou e5 Soe2-le2, i2-kip8 I ti7 Ka-li7-li7 thoan5-to7 e5 su7.  Ma2-kho2 si7 koat-toan3 bo5 kong2-khi2 khah cha2 e5 sim2-mih8 siau-sit.  Chong2-si7 lun7 Lou7-ka e5 bok8-tek, si7 chaiN2-iuN7?  Tu2-tu2 si7 chiau3 i pun2-sin sou2 kan-cheng3 e5 kong2, i si7 beh kan-cheng3 i e5 Chu2 “tui3 khi2-thau5 long2-chong2 e5 su7.”  Che chiu7-si7 kap Ma2-kho2 u7 toa7-toa7 koh-iuN7 e5 sou2-chai7.  Ki5-sit8 Ma2-kho2 si7 bo5 beh tui3 hit e5 siang7 khi2-thau5 kau3 ti7 siang7 lou7-be2 e5 su7-sit8, sui5 chit8 hang7 lai5 kan-cheng3 Ki-tok e5 choan5 seng-oah8.
TaN Iok-han7 siaN2-su7 bo5 kong2-khi2?  Lan2 m7-chai.  Chong2-si7 lan2 tioh8 oe7 ki3-tit, i khak-sit8 si7 u7 siong5-siong5 teh thak8 Ma2-thai3, i2-kip8 Lou7-ka e5 Hok-im-su, ia7 i ma7-si7 chai tong-si5 e5 kau3-hoe7 to long2 u7 chiap-lap8 I e5 Chhu3-lu2 kang3-tan3 e5 su7-sit8, iu7-koh i e5 bok8-tek chi2-u7 si7 beh pou2-chhiong ki5-u5 e5 Hok-im-su, chiah lai5 giah8 pit lai5 sia2 pat8 lang5 sou2 bo5 sia2-tioh8 e5 su7-sit8.  Chit tiam2 lan2 si7 i2-keng kong2 liau2.  Siat-su2 na7-si7 kong2 an2-ni, iau2 be7 u7 thang choe3 chap8-hun e5 in3-tap, chhiaN2 lan2 koh chu3-i3 chit8 hang7.  Iok-han7 chiu7-si7 tui3 thiN-nih8 e5 hong-bin7, m7-si7 tui3 toe7-nih8 e5 hong-bin7, lai5 teh khoaN3 Ki-tok e5 chhut-si3.  I khiok-si7 iu5-goan5 u7 teh ki3-chai3 Ki-tok e5 chhut-si3, put-ko3 i si7 bo5 kong2-khi2 Ia5-sou Ki-tok u7 chhut-si3 ti7 Iu5-thai3 e5 Pek-li7-heng5, hoan2-tng2 si7 u7 kong2, Ia5-sou u7 chaiN2-iuN7 tui3 hit e5 khah koaiN5 e5 se3-kai3, lai5 chhut-si3 ti7 chit e5 se3-kan.  Che chiu7-si7 i e5 thau5-su7 sou2 teh kang2-lun7 Ki-tok e5 chhut-si3 e5, ki5-sit8 tu2-tu2 si7 kap Ma2-thai3 i2-kip8 Lou7-ka e5 thau5-su7 saN it-ti3 ti7-teh.  Iok-han7 u7 kong2, “Ti7 khi2-thau5 u7 To7, To7 si7 kap Siong7-te3 saN-kap ti7-teh, To7 chiu7-si7 Siong7-te3…To7 u7 chiaN5 jiok8-the2 khia7-khi2 ti7 lan2 tiong-kan, koh goan2 bat khoaN3-kiN3 I e5 eng5-kng.”  Lan2 tui3 chit ku3 oe7, kiam2 thang kong2 Iok-han7 si7 chhin-chhiuN7 u7 teh hoan2-tui3 tong-si5 e5 kau3-hoe7 e5 sin3-giong2 mah?
Ia7 Po2-lo5 si7 an3-choaN2?  Kho2-sioh choe7-choe7 lang5 long2 boe7 ki3-tit thang siuN7 kong2, lun7 Ki-tok e5 seng-gai5 e5 su7, to si7 i i2-kip8 cheng3 su3-tou5 tak8-jit8 sou2 teh soat-kau3 e5, siaN2-su7 choan5-jian5 bo5 khoaN3-kiN3 Po2-lo5 u7 sia2 Ki-tok-toan7 le3?  Ki5-sit8 Po2-lo5 tui3 Ki-tok e5 seng-gai5 si7 u7 i e5 tiaN7-tioh8 e5 phiau-chun2 ti7-teh.  I chheng-ho7 chit e5 phiau-chun2 kong2, si7 “Goa2 e5 hok-im.”  Chhin-chhiuN7 u7 thoan5 kong2, “Lin2 tioh8 oe7 ki3-tit tui3 Tai7-pit8 e5 hou7-e3 sou2 chhut e5 Ia5-sou Ki-tok, I tui3 si2-lang5 tiong koh-oah8, tu2-tu2 chiau3 goa2 e5 hok-im.”
I tak8-jit8 to long2 si7 teh thoan5 hit e5 Hok-im, Ki-tok e5 seng-gai5, iau2 ku2 lan2 long2 bo5 khoaN3-kiN3 i u7 giah8 pit lai5 sia2 I e5 toan7-ki3.  sou2-i2 lan2 thang siuN, i teh soat-kau3 e5 tiong-kan, si7 long2 m7-bat thoan5 Chhu3-lu2 kang3-tan3 e5 to7-li2.  Che si7 bo5 thang giau5-gi5 e5 su7.  Chong2-si7 ti7 chia iau2 u7 chit8-hang7 chin tiong7-iau3, chin tu3-hian7 e5 su7-sit8, lan2 tioh8 oe7 ki3-tit.  Sui-jian5 Po2-lo5 si7 bo5 sia2 i e5 Hok-im-su, iau2 ku2 Po2-lo5 e5 hak8-seng, i sou2 chhin-bit8 e5 tang5-phoaN7 Lou7-ka, tng kap Po2-lo5 choe3-tin7 e5 si5, u7 sia2 chit8 pun2 Hok-im-su.  Lou7-ka kap Po2-lo5 tai7-ke saN chhin-bit8 teh kau-poe5 e5 hit kui2-ni5 e5 tiong-kan, i u7 nng7 koan3 e5 goan5-ko2 ti7-teh.  Chit8 koan3 si7 Po2-lo5 e5 thoan5-to7 e5 lu2-heng5 ki3, chiu7-si7 au7-lai5 i u7 chhut-pan2 chiaN5-choe3 Su3-tou5 Heng7-toan7.  Koh chit8 koan3, si7 koh khah po2-poe3, tiong7-iau3 e5, chiu7-si7 i ti7 au7-lai5 u7 chhut-pan2, chiaN5-choe3 i e5 Chu2 e5 toan7-ki3.  Lan2 thang sin3, Po2-lo5 u7 keng2-soan2 i lai5 choe3 hit e5 kang; ia7 thang sin3, Po2-lo5 u7 pang-chan7 Lou7-ka, u7 kap i saN-kap choe3 hit e5 kang; ia7 lan2 ma7-si7 chai chit-pun2 Hok-im-su u7 hian2-chhut Po2-lo5 e5 ka3-si7 ti7-teh.  Sou2-i2 chhou-tai7 kau3-hoe7 u7 chheng-hou chit-pun2 kio3-choe3 si7 Po2-lo5 e5 Hok-im-su.  Ti7-chia u7 te7-ji7 se3-ki2 nng7-ui7 e5 kau3-hu7, sou2 kan-cheng e5 oe7; chit8 ui7 si7 Gou2-luh (Gaul) e5 I5-le5-ni5 (Irenaeus), u7 kong2, “Lou7-ka u7 chiong Po2-lo5 sou2 thoan5 e5 Hok-im lai5 ki3-chai3 ti7 chheh-nih8;” koh chit8 ui7 si7 A-hui-li7-ka e5 Tek-to7-liong5 (Tertullian) u7 kong2, “Lou7-ka e5 lui7-piat khah siong5 si7 than3 Po2-lo5 e5.”  ChhiaN2 lan2 tioh8 oe7 ki3-tit, chit pun2 Lou7-ka Hok-im-su, chiu7-si7 tek8-piat8 u7 tui3-tiong7 Ia5-sou e5 Chhu3-lu2 kang3-tan3 e5 su7-sit!
Lan2 tui3 i2-siong7 sou2 kong2 e5 sit8-cheng5 lai5 khoaN3, thang chai sui-jian5 cheng3 phoe-sin3 e5 tiong-kan, long2 tiam7-tiam7 bo5 kong2-khi2 Chhu3-lu2 kang3-tan3 e5 su7-sit8, ma7 m7-si7 tiong7-iau3 e5 bun7-toe5.  Cheng3 phoe-sin3 si7 khah han2-tit lun7-khi2 Ki-tok e5 seng-gai5, in-ui7 cheng3 phoe-sin3 long2 si7 ui7-tioh8 tek8-piat8 e5 su7-iu5, teh gi7-lun7 ti7 hit-si5 tek8-piat8 hoat-seng e5 bun7-toe5, lai5 sia2 e5 tek8-piat8 e5 chheh.  Lun7 I e5 Chhu3-lu2 kang3-tan3 e5 su7, si7 beng5-beng5 long2 m7-bat choe3 bun7-toe5 hou7 lang5 teh gi7-lun7.  Sou2-i2 Po2-lo5 chiah long2 bo5 kong2-khi2 chit e5 su7-sit8.
I2-siong7 lan2 i2-keng kong2-khi2 Ki-tok-tou5 e5 hoai5-gi5-chia2, sou2 khoaN3 choe3 si7 te7-it khun3-lan5 e5 tiam2, chiu7-si7 lun7-khi2 Sin-iok Seng3-chheh khah choe7 e5 tu3-chia2 long2 si7 tiam7-tiam7 bo5 kong2-khi2 e5 su7.  Chhi3 mng7, che u7 kau3-giah8 ui5-hiam2 thang io5-choah lan2 e5 Seng3-keng mah?  Bian2 kong2 hiah e5 bo5 sin3-giong2 e5 lang5, si7 ai3 kan2-liok8 it-chhe3 e5 bun7-toe5, kong2, “Chhu3-lu2 kang3-tan3 si7 ti7 jin5-lui7 keng-giam7 tiong be7 bat tu2-tioh8 e5 su7.”  Chun2-choe3 u7 iaN2 lai5 kong2, Ki-tok ma7-si7 bo5 siong5-siong5 chhut-si3.  Seng3-chheh sou2 chu2-tiuN e5 si7 kong2, nng7 hang7 piN5-piN5 si7 siang7-si5 sou2 hoat-seng e5 su7-sit8; ia7 nng7 hang7 su7-sit8 si7 saN kiat-lian5 ti7-teh.  Chit ho7 oe7 khiok si7 boe7 thang tit-tioh8 hit ho7 bo5 sin3-giong2 e5 lang5 hoaN-hi2 thiaN, chong2-si7 che si7 u7 khui3-lat8 thang phah-phoa3 kap Ki-tok-tou5 sou2 beh saN cheng-pian7 e5 tiam2.  Lan2 si7 bo5 beh hit ho7 bo5 sin3-sim e5 lang5 saN-kap pian7-lun7.  In-ui7 lang5 na7 bo5 sin3 Ki-tok si7 Sin5, chu7-jian5 chit e5 bun7-toe5 chai7 i teh khoaN3, si7 bo5 i3-su3, si7 boe7 thang sin3 tit e5 su7.
TaN choe3-au7 lan2 ai3 lai5 kong2-khi2, bo5 po2-siu2 chit e5 ka3-si7 ti7 lan2 Ki-tok-tou5 e5 sin3-giong2 e5 lai7-bin7, si7 boe7 eng7-tit e5 li2-iu5.  U7 Ki-tok-tou5, khiok-si7 kek8 sio2-sou3 bat teh iau3-kiu5 kong2, lan2 tioh8 tui3 lan2 e5 Sin3-keng lai5 san-tu5 chit ku3, “I tui3 Seng3 Sin5 e5 koan5--leng5 tau5-thai, tui3 chai7-sek-lu2 Ma2-li7-a chhut-si3” e5 oe7 khi2-lai5, ng3-bang7 oe7 thang hou7 hiah e5 seng5-sit8 teh giau5-gi5 e5 lang5 khah peng5-an.
Lun7 khi2 lang5 ai3 giau5-gi5 I e5 Chhu3-lu2 kang3-tan3 e5 su7, khiok m7-si7 kun7-tai7 sin-sin e5 tai7-chi3.  Chit khoan2 giau5-gi5 sng3-si7 chu7 cha2-cha2 siat-lip8 kau3-hoe7 e5 si5, chiu7 i2-keng u7 lah.  Chhin-chhiuN7 chu7 cha2-cha2 chiu7 i2-keng u7 chit8 e5 iN7-toan-chia2, kio3-choe3 Khe2-lin2-sah-suh (Cerinthus), chiu7-si7 Iok-han7 sou2 teh kong-kek e5, i si7 i2-keng u7 teh giau5-gi5 chit tiam2.  Ji5-hou7 ti7 tak8 si5-tai7 ma7-si7 siong5-siong5 u7 khoaN3-kiN3 hit ho7 lang5 ti7-teh.  Hian7-kim chu7-jian5 ma7-si7 u7 nou3!  Put-ko3 ti7 chit tiong-kan u7 chit8 hang7 cheng-chha ti7-teh.  Cha2-cheng5 long2 si7 kau3-hoe7 goa7 e5 lang5, long2 si7 hiah e5 bo5 sin3 Ki-tok si7 Sin5 e5 lang5, ti7 teh giau5-gi5 pian7-pok I e5 Chhu3-lu2 kang3-tan3 e5 su7-sit8.  Sou2-i2 Ki-tok e5 Sin5-seng3 kap I e5 Chhu3-lu2 kang3-tan3 e5 su7-sit8, in long2 si7 saN-lian5 choe3-he2 teh pian7-pok.  In na7 m7-si7 piN5-piN5 chiap-lap8, chiu7-si7 piN5-piN5 ku7-choat8.  Chong2-si7 hian7-kim si7 khah ai3 pun-khui lai5 siuN7.  U7 e5 lang5 chit8-bin7 si7 u7 sin3 Ki-tok si7 Sin5, iah8 chit8-bin7 si7 chu2-chhiong3 Chhu2-lu2 kang3-tan3 e5 su5, si7 tioh8 pang3 he7 teh, khoaN3 choe3 si7 boe7 thang kai2-koat e5 bun7-toe5.
Chit khoan2 chhin-chhiat e5 ke3-bou5, choan-choan si7 ui7-tioh8 thiaN3-thang3 hoai5-gi5-chia2, chiah lai5 siuN7 e5, si7 ng3-bang7 Ki-tok-tou5 e5 sin5-keng hou7 lang5 khah khoai3 thang sin3.  Ki5-sit8 che si7 boe7-oe7 e5 su7.  Ki-tok-tou5 e5 Sin3-keng si7 koat-toan3 boe7 thang chhong3 hou7 i khah iong5-iN7 sin3.  In-ui7 Ki-tok-tou5 sou2 sin3 e5, chiu7-si7 choan5 u2-tiu7 kan choe3 te7-it thang chhiN-kiaN, ui5-lan5 sin3 e5 su7, chiu7-si7 sin3 kong2, Siong7-te3 u7 chiaN5-choe3 lang5!  To7 u7 chiaN5 jiok8-the2!
Lan2 ai3 lan2 e5 Sin3-keng, hou7 lang5 khah khoai3 thang sin3!  Boe7 lah!  Lan2 sou2 khoa3-lu7 e5, si7 hit ho7 chhin-chhiat e5 ke3-bou5, m7-si7 oe7 hou7 lang5 khah khoai3 sin3 lan2 e5 Sin3-keng, hoan2-tng2 si7 oe7 hou7 lang5 tu2-tioh8 koh khah oh-tit e5 bun7-toe5.  In-ui7 na7 an2-ni, au7-lai5 tek-khak beh u7 choe7-choe7 su-siuN2 ka koh gi7-lun7 kong2, chaiN2-iuN7 Siong7-te3 oe7 chiaN5-choe3 lang5?  Hoan7-na7 u7 chhim-tim5 e5 su-siuN2-ka tiaN7-tioh8 si7 oe7 tu2-tioh8 chit ho7 e5 bun7-toe5, ia7 soa3 ai3 chhut-lat8 chhi3-khoaN3 oe7-thang kai2-koat i boe7.  Chhin-chhiuN7 kou2-cha2 u7 chit8 e5 iN7-toan-chia2, si7 m7-jin7 Chhu3-lu2 kang3-tan3 e5 su7, ia7 i u7 chin7 sou2 oe7 e5 khui3-lat8 lai5 chhi3-khoaN3, siuN7 kong2, “Ti7 thiN-nih8 e5 Ki-tok, ti7 Kai-sat The5-pi2-liu5 e5 chap8-gou7 ni5, u7 tui3 hit e5 koaiN5-koaiN5 e5 sou2-chai7 loh8-lai5, chiong pun2-sin kap hit si5 oa2 saN-chap8 he3 e5 toe7-nih8 e5 Ia5-sou kiat-lian5 chiaN5-choe3 chit-the2.”  Chhin-chhiuN7 chit khoan2 e5 siat-siong2, beh lai5 pou2-chhiong Chhu3-lu2 kang3-tan3 e5 su7, lan2 siuN7 siaN2 khoan2?  Che si7 in choe3-sian7 e5 sou2-choe3, i2-goa7 u7 choe7-choe7 iN7-toan-chia2 u7 chhut-lat8 teh chhi3-khoaN3, chong2-si7 bo5 u7 khah ho2 e5 kai2-soat.  Chhi3-siuN7, kiam2 iau2 u7 sim2-mih8 khah ho2 e5 hoat-tou7 thang lai5 kan-cheng3 hou7 lang5 chit8-bin7 oe7 thang sin3 Ki-tok e5 Hoa3-sin, ia7 koh chit8-bin7 oe7 thang hui-jin7 I e5 Chhu3-lu2 kang3-tan3 e5 su7-sit8.  Chhin-chhiuN7 an2-ni, lan2 teh kong2-khi2 ai3 chiong Sin3-keng chhong3 hou7 iong5-iN7 thang sin3, che ki5-sit8 si7 bo5 i3-gi7 e5 oe7.
Lan2 u7 thiaN-kiN3 lang5 teh kong2, sui-jian5 Ia5-sou sit8-chai7 si7 Iok-sek kap Ma2-li7-a lai5 siN e5 KiaN2, eng7 an2-ni, Siong7-te3 ma7-si7 oe7 thang lai5 oan5-seng5 I e5 Hoa3-sin e5 su7-giap8.  Chun2 choe3 u7-iaN2 lai5 kong2, chai7 Siong7-te3 khiok-si7 bo5 sou2 m7-oe7.  Chong2-si7 chit e5 Chhu3-lu2 kang3-tan3 e5 su7-sit8, to u7 lang5 teh choe3 cheng3, an3 choaN2-iuN7 lan2 kong2 boe7?  Chai7 Siong7-te3 che ma7-si7 iong5-iN7, thang eng7 an2-ni lai5 oan5-seng5 I e5 Hoa3-sin e5 su7-giap8.  Chong2-si7 chai7 lan2 che kiam2-si7 piN5-piN5 iong5-iN7 thang sin3 e5 su7 mah?  Goa2 teh ki5-koai3, an3-choaN2 lan2 ai3 ka-ki7 chhui-chhek Siong7-te3 e5 i3-su3?  Iah8 an3-choaN2 bo5 beh chiap-lap8 kau3-hoe7 i2-kip8 Seng3-chheh sou2 chu2-tiuN Siong7-te3 sou2 u7 choe3 e5 su7 mah?  Chhin-chhiuN7 so2-si5 e5 ho5-hap8 ti7 so2 e5 khoan2-sit, I e5 Chhu3-lu2 kang3-tan3 si7 u7 ho5-hap8 ti7 I e5 Hoa3-sin e5 su7-sit8, an3-choaN2 lan2 m7 sin3 mah?
Toan3-toan3 m7-thang!  Ki5-sit8 chit nng7 e5 kau3-li2, i e5 chun5-bong5 tiaN7-tioh8 si7 saN kiat-lian5.  Lan2 u7 keng-giam7-tioh8 choe7-choe7 e5 su7-sit8, long2 si7 piau2-si7 an2-ni.  In2 chit8 e5 le7 lai5 kong2, Tek-kok u7 chit8-ui7 Sin5-hak8-ka, i u7 ka3-si7 hak8-seng, chit8-bin7 sin3 Hoa3-sin e5 to7-li2, iah8 koh chit8-bin7 hui-jin7 Chhu3-lu2 kang3-tan3 e5 su7-sit8.  Chong2-si7 kiat-kiok8 hiah e5 hak8-seng, na7 m7-si7 piN5-piN5 po2-siu2 chit nng7 tiau5 e5 to7-li2, chiu7-si7 piN5-piN5 pang3-sak.  Chit8-peng5 e5 lang5 si7 na2 chin3-jip8 ti7 chhim e5 sou2-chai7, lai5 liau2-kai2 Ki-tok si7 Sin5, sim-lai7 tit-tioh8 toa7 e5 chhui-pek lai5 po2-siu2 I e5 Chhu3-lu2 kang3-tan3 e5 su7-sit8.  Koh chit8-peng5 e5 lang5 si7 piN5-piN5 ku7-choat8 chit nng7 tiau5 e5 to7-li2, soa3 chiaN5-choe3 chit8 e5 I5-it-sin5-lun7-chia2 (Unitanian).
Che si7 choe7-choe7 keng-giam7, sou2 u7 chi2-si7 lan2 chai e5 kiat-lun7.  Nng7 tiau5 e5 to7-li2, si7 kiaN5 siang7 tiau5 e5 un7-mia7.  Sou2-i2 lang5 na7 ai3 kian3-siat hit ho7 chiat-thiong e5 sin3-giong2, khng3 chiat-thiong e5 thai3-tou7, beh lai5 su-siuN2 Ki-tok-kau3, si7 hoan2-tng2 hou7 i piN3-choe3 bo5 lat8 e5 chong-kau3, koh ia7-si7 put-chi2 bo5 tho3-tong3 e5 hoat-tou7.
Chit-tiap8 ai3 lan2 m7-bian2 koh gi7-lun7 koan-he7 lan2 e5 Chu2 e5 hak8-soat, chhiaN2 saN-kap lai5 siuN7, lan2 sou2 thiaN3 e5 Chu2 e5 jin5-keh.  ChhiaN2 lan2 eng7 ki5-iN7 kap keng3-ui3 e5 liam7-thau5 lai5 siuN7 I e5 Hoa3-sin e5 o3-biau7 e5 to7-li2, chiu7-si7 kong2, To7 u7 chiaN5 jiok8-the2!  Siong7-te3 u7 chiaN5-choe3 lang5!  Hit e5 bat aN3-loh8 lai5 thiaN3 lan2, ia7 lan2 iu5-goan5 u7 thiaN3 I e5, chiu7-si7 Ki-tok, si7 Siong7-te3 e5 Eng2-oan2 e5 Seng3 KiaN2, si7 tui3 kou2-cha2 i2-lai5 pun2-u7 e5, chiap8-chiap8 tu3-hian7.  Chhi3-siuN7, chu7 cha2 sou2 keng-giam7 e5 Kiu3-chu2-tan3, tak8-pai2 na7 siuN7-tioh8 Ki-tok u7 chhut-si3 lai5 choe3 eN-a2, hit si5 ti7 hit e5 tan-sun5 e5 sin3-giong2 e5 lai7-tiong, kiam2 m7-si7 u7 khoai3-lok8 kap peng5-an ti7-teh mah?  Ke3-khi3 bo5 u7 khoaN3-kiN3 sim2-mih8, ti7 chiong-lai5 ma7-si7 bo5 u7 sim2-mih8 oe7-thang khi2-lai5 io5-choah chit e5 su7-sit8.  Nng7 chheng ni5 ku2, kau3-hoe7 sou2 kan-cheng3 e5, iu7-koh kau3-hoe7 eng2-oan2 sou2 beh soa3-chiap lai5 kan-cheng3 e5, chiu7-si7 kong2, “Goa2 sin3 I tok8-siN e5 KiaN2, lan2 e5 Chu2 Ia5-sou Ki-tok.  I tui3 Seng3 Sin5 e5 koan5-leng5 tau5-thai, tui3 chai7-sek-lu2 Ma2-li7-a chhut-si3.”



Te7-3 chiuN	Iu3-Lian5

	Lan2 tiong-kan choe7-choe7 lang5 ti7-teh thak8 sim2-mih8 ui2-jin5 e5 toan7-ki3 e5 si5, te7-it oe7 giu2 lan2 e5 sim e5 pou7-hun7, chiu7-si7 lun7 in iu3-lian5 e5 kou3-su7, choe3 gin2-na2 si5-tai7 bo5 sia5-khi3 e5 han5-tam5, ti7-teh toa7-han3 e5 tiong-kan e5 chu7-jian5, bo5 i3-sek e5 tam5-lun7, in e5 thau5-nau2 e5 hoat-tat8, i2-kip8 in e5 seng-oah8 chiong2-chiong2 e5 khoan2-sit8; in-ui7 lan2 ai3 tui3 ti7 hit e5 tiong-kan lai5 khoaN3 chhut in chiong-lai5 chiaN5-choe3 ui2-tai7 e5 tiau7-thau5.
	Lan2 siong5-siong5 ki5-koai3, soa3 sit-bang7 Hok-im-su thai3 oe7 long2 bo5 kong2-khi2 lan2 e5 Chu2 e5 iu3-lian5 e5 kou3-su7.  Kiam2-si7 chiah e5 Hok-im-su tu3-chia2 m7-chai-iaN2 mah?  An3-choaN2 I e5 lau7-bu2 Ma2-li7-a, to u7 kong2-khi2 I chhut-si3 e5 kou3-su7, thai3 oe7 bo5 iu5-goan5 tui3 lang5 kong2-khi2 I iu3-lian5 e5 su7-cheng5 mah?  Kiam2-chhai2 u7, ia7 ku2 kaN2, iah8 i tang5-chng e5 peng5-iu2, in-ui7 khah koan-sim ti7 in pun2-sin e5 soe3-kiaN2, soa3 boe7 ki3-tit thang thoan5 lan2 e5 Chu2 iu3-lian5 e5 su7-cheng5.  Iau2-ku2 khah toa7-bin7 si7 bo5 chiah tioh8.  In-ui7 cheng3 Hok-im-su, chiap8-chiap8 piau2-si7, Ma2-li7-a si7 kan-ta teh koan-chhat, teh kiaN-hiaN5, teh sam3-su chit e5 eN-a2 e5 chhut-si3 na7-tiaN7.  In u7 piau2-beng5 Ma2-li7-a si7 thiam5-cheng7, koaN2-gian5 e5 hu7-jin5-lang5, ti7 am3-am3 e5 tiong-kan, eng7 thiaN3-sim kap keng3-ui3 e5 liam7-thau5, lai5 teh sam3-su i hit e5 o3-biau7 e5 soe3-kiaN2, teh siuN7 Ia5-sou e5 ki5-chek-tek e5 chhut-si3; Tui3 an2-ni, u7 siN-khi2 chong3-giam5 e5 sim, m7-kaN2 lam7-sam2 kong2-khi2, put-ko3 chai ti7 Ia5-sou e5 thau5-cheng5, sou2 an-pai5 hit e5 koaiN5-koaiN5 e5 thian-hun7; chong2-si7 m7-chai tioh8 chaiN2-iuN7 I chiah oe7 thang oan5-seng5, tui3 an2-ni, sim-lai7 siong5-siong5 u7 ju5-loan7.  Ma2-li7-a u7 beng5-beng5 chai sou2 u7 tu2-tioh8 e5, si7 chin ki5-iN7 e5 su7, chhut-lat8 teh liau7-siong2, ng3-bang7 oe7 thang chiau3 i sou2 siuN7 e5 khoan2, na2 siuN7 na2 ki5-koai5, soa3 tiam7-tiam7 long2 bo5 kong2-khi2 sim2-mih8.  “Ma2-li7-a chiong chiah e5 oe7 ki3 tiau5-tiau5, siong5-siong5 teh siuN7.”  Chong2-si7 put-lun7 siaN2 khoan2, chiau3 khoaN3, lun7 lan2 e5 Chu2 e5 iu3-lian5 e5 su7, Ma2-li7-a si7 bo5 kong2 kau3 loa7 choe7.
	Lan2 chit-tiap8 boe7 bian2-tit ki5-koai3, ai3 lai5 siuN7 Ma2-li7-a ti7 khi2-thau5 m7-chai an3-choaN2 lai5 teh khoan2-thai7 Ia5-sou?  Ma2-li7-a kiam2 u7 phah-sng3 i e5 soe3-kiaN2 Ia5-sou si7 Sin5, si7 Siong7-te3 e5 Eng2-oan2 e5 KiaN2 mah?
	Chiau3 Hok-im-su sou2 ki3, si7 boe7 thang hou7 lan2 siuN7 Ma2-li7-a u7 jin7 Ia5-sou si7 Sin5.  Lan2 e5 li2-seng3 iu5-goan5 m7 iong5-un2 an2-ni.  In-ui7 Ma2-li7-a na7-si7 tui3 khi2-thau5 chiu7 u7 jin7 Ia5-sou si7 Sin5, an3-choaN2 Ia5-sou oe7 thang chhin-chhiuN7 chit8 e5 chu7-jian5 lang5 e5 gin2-na2, lai5 chin3-pou7 I tak8 hang7 e5 seng-oah8, hang5-hok8 ti7 I e5 pe7-bu2, ti3-hui7 kap sin-khu chiam7-chiam7 toa7, chhin-chhiuN7 ki5-u5 e5 gin2-na2 chit8 poaN, lai5 hou7 Siong7-te3 kap lang5 na2 thiaN3 I?  An3-choaN2 Ma2-li7-a oe7 thang in-ui7 Ia5-sou ian5-chhian5 ti7 Seng3-tian7, chiu7 ti7 cheng3 phok-su7 e5 bin7-cheng5 kaN2 lai5 chek-pi7 I mah?  An3-choaN2 Ma2-li7-a oe7 thang choan5-jian5 khoaN3-choe3 si7 i ka-ki7 e5 soe3-kiaN2 lai5 khoan2-thai7 I mah?  Na7-si7 lang5 i2-keng chai-iaN2 Ia5-sou si7 Sin5, tak8 e5 lang5 ti7 sim-lai7 tek-khak oe7 put-chi2 chhiN-kiaN, m7-kaN2 khoan2-thai7 I chhin-chhiuN7 chit8 e5 lang5.  Ia5-sou e5 ka-teng5 seng-oah8 si7 put-kho2-leng5, put-kho2 kai2 e5 su7.  I e5 Hoa3-sin e5 bok8-tek, un2-tang3 si7 kui ti7 khang-khang; in-ui7 I tek-khak tioh8 chiaN5-choe3 “Chin-sit8” e5 lang5, lai5 chiam7-chiam7 tiong2-toa7 ti7 I e5 jin5-keh-tek e5 seng-oah8.
	Bo5 lah!  Ma2-li7-a bo5 phah-sng3 Ia5-sou si7 Sin5.  Ma2-li7-a kan-ta u7 teh phah-sng3 Ia5-sou si7 hit e5 sou2 iok-sok beh lai5 e5 Bi2-sai3-a, m7-ku2 Iu5-thai3 lang5 lun7 Bi2-sai3-a e5 koan-liam7 si7 kek8-ki5 bo5 beng5.  Ma2-li7-a chai, Ia5-sou e5 ki5-chek-tek e5 chhut-si3, si7 piau2-beng5 I si7 u7 kap lang5 khah koh-iuN7.  Iau2-ku2 ti7 chit-tiap8, Ma2-li7-a si7 be7 liau2-kai2 Ia-sou si7 Sin5.  Chit e5 toa7 e5 pi3-bit8 e5 i3-su3, chi2-u7 kau3 ti7 khah au7-lai5 i chiah u7 liau2-kai2.
	Lian5 cheng3 hak8-seng iau2-be7 kun7 ti7 Ia5-sou e5 lim5-chiong e5 si5, to iu5-goan5 bo5 liau2-kai2 Ia5-sou si7 Sin5.  Chha-put-to thang kong2, ti7 I e5 choan5 seng-gai5 u7 kham3-bat8 I e5 Sin5-seng3.  In-ui7 tioh8 an2-ni, Ia5-sou chiah oe7 thang chiau3 lang5 e5 keng-giam7 lai5 tiong2-toa7, cheng3-lang5 thang ho2-taN2 khoan2-thai7 I, choe3 peng5-iu2 lai5 bat I, ia7 Pi2-tek chiah kaN2 oa2 lai5 chit-bun7 I, IOk-han7 lai5 khoa3 thau5-khak ti7 I e5 heng-cheng5, koh-chai3 soe3-han3 gin2-na2 chiah thang hong3-sim lai5 hou7 I pho7, cheng3 thiu-hiong3 e5, i2-kip8 chhiong-ki chiah thang lai5 kap I kong2-oe7, lai5 tit-tioh8 chong3-taN2.  Siat-su2 in tai7-ke na7 i2-keng liau2-kai2 Ia5-sou si7 Sin5, si7 Siong7-te3, i2-siong7 sou2 kong2 chiah e5 su7, beh thai3 oe7 ne3?
	Lan2 u7 khoaN3-kiN3, tng ti7 Ia5-sou na2 pek-kun7 ti7 lim5-chiong e5 si5, I u7 chiam7-chiam7 hian2-chhut I e5 Sin5-seng3 e5 pi3-bit8.  Lan2 u7 khoaN3-kiN3 ti7 cheng3 su3-tou5 e5 tiong-kan, chiam7-chiam7 u7 siN-khi2 ki5-iN7 kap kiaN-ui3 e5 liam7-thau5, lai5 teh su-siong2 I.  Lan2 u7 khoaN3-kiN3 in u7 siong5-siong5 chhiN-kiaN, chiap-chhiok--tioh8 hit e5 chin-li2 e5 chit8-sut-a2 e5 kng, ia7 soa3 siu7 chou2-chi2, m7-ai3 in kong2-khi2.  Chong2-si7 ki5-sit8 kau3 ti7 I koh-oah8 au7, Seng-thian kau3 ti7 I e5 eng5-kng e5 sou2-chai7, koh hit e5 iok-sok e5 Seng3 Sin5 lim5-kau3 liau2, hit-si5 in chiah u7 chap8-hun liau2-kai2 chit e5 thang chhiN-kiaN e5 o3-biau7 e5 i3-gi7.  Hit-si5 in chiah oat8-lin3-tng2 lai5 hoe5-siong2 kap I saN-kap kau-poe5 hit saN ni5 ku2 e5 ki3-ek, soa3 ki5-koai3 hit-si5 in e5 bak8-chiu thai3 oe7 hiah-nih8 hoe, be7 hiau2-tit in hian7-si5 sou2 bat e5 to7-li2, chiu7-si7 kong2, “To7 chiaN5 jiok8-the2, khia7-khi2 ti7 lan2 tiong-kan, u7 un-tian2 kap chin-li2 moa2-moa2.  Koh goan2 bat khoaN3-kiN3 I e5 eng5-kng, chhin-chhiuN7 Tok8-siN KiaN2, tui3 Pe7 sou2 tit e5 eng5-kng.”
	lan2 kiam2 thang eng7 kiaN-ui3 kap kin2-sin7 e5 thai3-tou7 lai5 koh chin3 chit8 pou7 mah?  Lan2 si7 khia7 ti7 seng3 e5 toe7, ti7 lan2 e5 bin7-cheng5 u7 choe7-choe7 eng2-oan2 e5 o3-biau7 ti7-teh.  Chong2-si7 lan2 boe7 jim2-tit bo5 lai5 su-siong2 I e5 cheng5-keng2.  Lan2 ai3 chin7 lan2 e5 khui3-lat8 lai5 siong2-siong7 I.  Chit e5 Sin5-tong5 tui3 I pun2-sin e5 i3-sek si7 siaN2 khoan2?
	Tioh8 oe7 ki3-tit, lan2 m7-thang kan-ta sin3 I e5 Sin5-seng3, ia7 tioh8 sin3 I e5 jin5-seng3.  In-ui7 Ia5-sou Ki-tok u7 chiaN5-choe3 “Chin-sit8” e5 lang5, tu5-khi2 ti7 lan2 sou2 u7 e5 gu5-chhun2, u-khu, i2-kip8 choe7-ok, i2-goa7 it-chhe3, I si7 long2 kap lan2 sio-siang7.  Ia5-sou choe3 gin2-na2 si7 choe3 jin5-lui7 e5 chit8 e5 gin2-na2.  Lan2 teh ki5-koai3, m7-chai kau3 ti7-si5 Ia5-sou chiah khi2-thau5 lai5 hian2-beng5 I sou2 u7 e5 khah ko-siong7 e5 i3-sek?  Kau3 ti7 si5 I chiah u7 kam2-kak--tioh8 ti7 I e5 sim-lai7 sou2 u7 hit e5 be7 thang kong2-chhut e5 chhim-chhim e5 leng5-kai3 e5 i3-sek?  Siong5-siong5 ti7 I e5 gin2-na2 sim e5 ki5-to2 e5 si5, u7 tit-tioh8 chit8-sut-a2 e5 am3-si7 lai5 beng5-pek8 I sou2 hut-liok8--khi3 e5 ui2-tai7 e5 su7, i2-kip8 kng-beng5 kap bi2-le7 e5 se3-kai3 e5 keng-giam7, chiu7-si7 chhiau-oat8 ti7 toe7-bin7 sou2 bat keng-giam7 e5.  Hit-si5 m7-chai ti7 I e5 sim-lai7 u7 siN-chhut kiaN-ui3 e5 liam7-thau5 a2-bo5?  Ia5-sou iau2 choe3 gin2-na2 e5 si5, m7-chai bat teh siuN7 I si7 chi7-chui7, bat teh chhi3-khoaN3 ai3 beh liau2-kai2 I e5 thian-hun7 kap I lim5-kau3 se3-kan e5 bok8-tek mah?
	Lan2 chai I chiaN5-choe3 lang5, chiu7-si7 u7 chiap-lap8 jin5-lui7 iu2-han7 e5 khui3-lat8, sou2-i2 I ti7 tiap-a2-ku2 u7 sit-loh8 I e5 chin-sit8 e5 ui-giam5, bo5 chap8-hun oe7 ki3-tit hit e5 Eng2-oan2 e5 se3-kai3.  Na7 bo5 an2-ni, I si7 boe7 thang chiaN5-choe3 “Chin-sit8” e5 lang5.  Tui3 ti7 chit tiam2, lan2 toa7-bin7 iau2 oe7 thang soat-beng5 khah siong5-soe3 chit8-sut-a2.  Ti7 kin-a2-jit8 e5 sim-li2-hak8, u7 chit8-tiau5 sim-sek e5 hak8-soat, kio3-choe3 chiam5-chai7 i3-sek, tui3 an2-ni u7 chi2-si7 lan2 chai, Ia5-sou e5 Sin5-seng3 e5 pi3-koat u7 chiam5-chai7 ti7 I e5 poaN3-chheN2 e5 cheng-sin5 chong7-thai3.  Put-ko3 I peng5-siong5 chhiN2-gou7 e5 i3-sek, si7 chit8 e5 chu7-jian5 lang5 e5 gin2-na2 e5 i3-sek.  Ti7 chit kui2-ni5 lai5, hak8-chia2 put-chi2 u7 kang2-kiu3 lan2 lang5 e5 poaN3 i3-sek e5 cheng-sin5 hian7-siong7, chai-iaN2 ti7 hit ho7 e5 cheng-sin5 hian7-siong7 e5 e7-bin7, u7 chek-chu7 choe7-choe7 sou2 boe7 ki3-tit--khi3 e5 ki3-ek ti7-teh, ia7 hiah e5 ki3-ek khah-siong5 na7 tu2-tioh8 tut8-jian5 e5 chhi3-kek e5 si5, chiu7 sui5-hang7 sui5-hang7 koh phu5 khi2-lai5 ti7 lan2 e5 i3-sek e5 lai7-tiong, koh-chai3 chit8-hang7 chit8-hang7 lai5 siuN7-tioh8.  Lan2 bat thak8-tioh8 u7 sim2-mih8 gin2-na2 phah-k-kiN3, hou7 chhat8 a2-si7 song3-hiong lang5 thau chhoa7 khi3, saN-kap tiam3 it-ji7-chap8 ni5 ku2, ti7 hit tiong-kan, tak8 pai2 na7 tu2-tioh8 chin toa7 e5 chhi3-kek e5 si5, khah siong5 oe7 siN-khi2 bo5 loa7 hun-beng5 e5 i3-sek, lai5 sio2-khoa2 oe7 ki3-tit cha2-cheng5 i e5 ko-siong7 e5 ka-teng5, sui2-sui2 e5 khoan5-keng2, i2-kip8 hit e5 bo5 loa7 hun-beng5 e5 lau7-bu2 e5 bin7-mau7.  Kiam2-chhai2 khia7-khi2 ti7 Na2-sat-lek8 chit e5 Sin5-tong5 Ia5-sou e5 i3-sek, sit8-chai7 u7 tam7-pok8 chhin-chhiuN7 an2-ni, ia7 ku2 kaN2.
	Lan2 iong5-un2 chit khoan2 e5 siat-siong2, boh8-tit phah-sng3 si7 bo5 keng3-khian5 e5 su7.  Put-ko3 lan2 tek-khak si7 m7-kaN2 koh siuN chin3-cheng5 lai5 kong2-khi2 sim2-mih8.
	Put-lun7 siaN2-khoan2, Hok-im-su sou2 ki3 sui-si7 chio2, iau2-ku2 lan2 bian2 lun2-neh lai5 chhi3-khoaN3 bio5-sia2 I iu3-lian5 e5 cheng5-keng2, soa3 lai5 siong2-siong7 hit e5 khoan2-sit.  Lan2 thang tui3 lan2 sou2 bat I e5 khoan5-keng2 lai5 kang2-kiu3, soa3 eng7 keng3-khian5 e5 liam7-thau5 lai5 siong2-siong7.  Siat-su2 lan2 na7 oe7 khah koan-sim I ti7 au7-lai5 sou2 kong2 e5 oe7, chiu7 oe7 chhe7-tioh8 choe7-choe7 si7 I teh hoe5-siong2 I iu3-lian5 e5 su7-sit8.
	ChhiaN2 seng lai5 siuN7 Na2-sat-lek8.  Chit e5 Na2-sat-lek8 chiu7-si7 I e5 kou3-hiong, si7 ti7 toe7-bin7-chiuN7 te7-it sin5-seng3 e5 sou2-chai7, si7 I e5 iu3-lian5 i2-kip8 siau3-lian5 si5-tai7 it-chhe3 e5 ki3-ek e5 poe3-keng2.  Tui3 cheng3-lang5 put-si5 to hian2-beng5 I si7 Na2-sat-lek8 e5 Ia5-sou.  Ti7 Sip8-ji7-ke3 teng2 sou2 teng3 e5 cham2-tiau5 ia7-si7 chheng-hou I si7 Na2-sat-lek8 e5 Ia5-sou; I tui3 thiN-nih8 chhut-hian7 lai5 hou7 Tai7-sou3 e5 So2-lo5 khoaN3-kiN3, hit-si5 ia7-si7 kong2, “Goa2 chiu7-si7 Na2-sat-lek8 e5 Ia5-sou, li2 sou2 khun2-tiok8 e5.”
	Lan2 ai3 seng tam7-poh8 lai5 siuN7 Na2-sat-lek8 e5 cheng5-keng2.  U7 chit8 pak Pa-lek8-su-theng3 e5 toe7-tou5 thian2 khui-khui ti7 goa2 e5 bin7-cheng5.  Goa2 si7 che7 ng3 pak.  Sou2-i2 ti7 goa2 e5 to3-peng5 u7 lam5 sek e5 Toe7-tiong-hai2, chiaN3-peng5 u7 Iok-tan3 ho5, peng5-heng5 teh lau5.  ChhiaN2 oe7 ki3-tit, u7 chit8-tiau5 khoah-khoah e5 soaN-khiN tui3 Toe7-tiong hai2 chhut-hoat hoaiN5 ke3 tiong-iong Pa-lek8-su-theng3 e5 soaN-kok, thang3 kau3 Iok-tan3 ho5.  Chit tiau5 soaN-khIN,m si7 kio3-choe3 Ia5-su-liat8 (Jezreel) e5 soaN-khiN.  Chiong chit tiau5 soaN-khiN choe3 kai3-soaN3, pak-peng5 e5 thou2-toe7 si7 kio3-choe3 Ka-li7-li7.  TaN lan2 na7 khia7 ti7 chit tiau5 soaN-khiN e5 tiong-iong, bin7 ng3 pak-peng5, hit si5 lan2 thang khoaN3-kiN3 chit8-tiau5 to7-lou7, kio3-choe3 “Na2-sat-lek8 e5 to7-lou7,” u7 thang3 chiuN7 pak-peng5, tit8-tit8 jip8 soaN-nih8, kau3 ti7 hit e5 iN5-iN5 e5 chu7-jian5 e5 hi3-hng5 lai7.
	Ti7-hia sou2 u7 khoaN3-kiN3 hit e5 iN5-iN5 e5 chu7-jian5 e5 hi3-hng5, chiu7-si7 Ia5-sou choe3 gin2-na2 e5 si5, sou2 keng-ke3 e5 bu2-tai5.
	Lan2 ai3 lai5 siong2-siong7, ti7 hit e5 soe3-soe3 e5 bu2-tai5 e5 Ia5-sou e5 khoan2-sit.  Lan2 na7 hoe5-siong2 lan2 choe3 gin2-na2 e5 cheng5-keng2, chiu7 u7 thang choe3 chham-kho2 lai5 pang-chan7 lan2 khah bat I.  Ti7 goa2 e5 thak8-chheh keng, u7 koa3 chit8 pak toa7 e5 toe7-tou5, u7 oe7 hit e5 iN5-iN5 e5 chu7-jian5 e5 hi3-hng5 ti7-teh.  Sou2-i2 goa2 thang khoaN3-tioh8 cha2-si5 I sou2 khoaN3 e5 sio-siang7 e5 soaN-nia2, i2-kip8 soaN-khiN, kap hit e5 soe3-soe3 e5 soaN-lai7 e5 koe-a2, sou2 chek-chu7 choe7-choe7 peh8-sek e5 khia7-koe chhu3, koh ti7 hit e5 koe-a2 e5 au7-bin7, u7 ou-sek e5 lou2-kou2-chioh8.  Lan2 thang siong2-siong7, Ia5-sou ti7 soe3-han3 e5 si5, u7 si3-koe3 kiaN5-iu5 ti7 hit e5 tiong-kan.
	Ke3-khi3 sui-si7 tu2-tioh8 Tho2-ni2-ki5 lang5 e5 hui2-hoai7, iau2-ku2 kau3 ti7 kin-a2-jit8, hit e5 kong-keng2, toa7-pou7-hun7 si7 bo5 sim2-mih8 pian3-oaN7.  Chhin-chhiuN7 lan2 sou2 u7 khoaN3-kiN3 hit e5 oeh8-oeh8, oan-oan, oat8-oat e5 koe-lou7, khi2 ti7 siaN5-goa7 e5 khong3-ia2, a2-si7 hoe-hng5 lai7 e5 khia7-koe chhu3, i2-kip8 hit e5 chhiN-chhui3 e5 soaN-kok, chhun-thiN chit8-e7 kau3, si3-bin7 moa2-moa2 to si7 pek8-hap8, kim-lian5, mui5-kui3, peh8-sek e5 bou2-tan, kap ki5-u5 tak8 teng2-ho7 e5 ia2-hoe, long2 saN-chiN khui, chhan3-lan7 kau3-kek8, chiaN5-choe3 pak-peng5 e5 Pa-lek8-su-theng3 tiong te7-it sui2-keng2 e5 chit8-e5, che long2 si7 cha2 Ia5-sou sou2 u7 khoaN3 e5 kong-keng2.  Koh u7 chit8-tiau5 tng5-tng5 e5 soaN-lou7, chiu7-si7 I sou2 siong5-siong5 teh kiaN5 e5.  Ti7 siaN5-nih8 e5 au7-bin7, u7 chit8 e5 koaiN5-koaiN5 e5 soaN-a2, cha2 ti7 ho2 thiN e5 si5, I u7 khia7 ti7 hit e5 teng2-bin7 lai5 teh khoaN3 Tai7-pok soaN, Hi-pek-lun5 soaN, i2-kip8 So2-lo5 kap Iok-na2-tan si2 e5 Ki-pi2-a (Gilboa) soaN, ia7 soa3 tui3 hia lai5 khoaN3 hit e5 chhin-chhiuN7 chit8-pak e5 tou5 thian2 khui-khui e5 Ka-li7-li7 hong-hoe3 e5 soaN-lun5-a2, i2-kip8 saN-li7 hng7-hng7 hit e5 lam5-sek e5 Toe7-tiong-hai2.  Ti7 chit e5 bo5 pian3-oaN7 e5 Tang-iuN5 e5 se3-kai3, cha-bou2 gin2-na2 iau2 si7 siang7-khoan2 chhin-chhiuN7 cha2-si5 chit8 poaN, long2-si7 ti7 koe-lou7-nih8 teh soan-jiong2, ti7 chhan5-chng e5 chiN2-piN teh au5-kio3, ti7 lou7-nih8 e5 hiong-chhoan lang5 long2 kap cha2-si5 siang7-khoan2, si7 chheng7 hit ho7 hoe-ang5 liu2-lek8 e5 i-chiuN5, ti7 lou7-nih8 tai7-ke sek8-sai7 saN chheng2-an.  Si7 lah!  Koh u7 thiN-tiong e5 pe-chiau2, chiu7-si7 I sou2 bat in2-khi2 e5, chiong5-tiong u7 choe7-choe7 lan2 put-chi2 sek8-sai7 e5, chhin-chhiuN7 u7 poaN3-thiN-a2, tou7-koan, koh u7 teh pe-lai5 pe-khi3 ti7 soe3-tiau5 khoe-a2 e5 chioh8-thau5 teng2 e5 chek-leng5 (gu5-sai2 chiau2-a2), i2-kip8 kui toa7-tin7 teh pe e5 chhek-chiau2-a2, chiu7-si7 I sou2 teh kong2, sui-jian5 ti7 chhi7-tiuN5-nih8 nng7 chiah si7 tat8 u7 chit8-hun gun5, iau2-ku2 Siong7-te3 u7 teh chiau3-kou3 i.
	TaN beh lai5 siuN7 Na2-sat-lek8, I e5 kou3-hiong.  I u7 khia7-khi2 ti7 Na2-sat-lek8 e5 chit8 tiau5 e5 koe-nih8, tiam3 ti7 bak8-chhiuN7 e5 soe3-keng chhu3-a2-lai7, si7 chiaN5-choe3 chit8 e5 chu7-jian5 lang5 e5 gin2-na2, lai5 tiam3 ti7 chu7-jian5 lang5 e5 ka-teng5.  Ti7 hit e5 ka-teng5 tu5-khi2 Ia5-sou i2-goa7, iau2 u7 pat8 e5 gin2-na2 ti7-teh.  Lan2 oe7 ki3-tit, Na2-sat-lek8 e5 chhu3-piN bat hui2-pong3 I, m7-jin7 I si7 sian-ti lang5, in-ui7 long2 bat I e5 ka-teng5 si7 teh choe3-bak8, si7 khia7-khi2 ti7 in e5 keh-piah tiau5 e5 koe-a2 na7-tiaN7.  In u7 thi2-chhio3 I kong2, “Chit e5 kiam2 m7-si7 bak8-chhiuN7 e5 KiaN2 mah?  I e5 lau7-bu2 kiam2 m7-si7 kio3-choe3 Ma2-li7-a2, I e5 hiaN-ti7 Nga2-kok, Iok-se, Se-bun5, Iu5-tai7 mah?  I e5 chi2-be7 kiam2 bo5 long2 kap lan2 ti7-chia mah.”
	Lan2 ti7-chia m7-bian2 gi7-lun7 lang5 siong5-siong5 sou2 teh tho2-lun7 e5 bun5-toe5, kong2, hiah e5 gin2-na2 si7 Ma2-li7-a sou2 siN-e5, a2-si7 Iok-sek cheng5 u7 chhoa7 chit8 e5 lai5 siN e5 kiaN2 mah?  Liong2-peng5 khiok long2 u7 choe7-choe7 e5 gi7-lun7, put-ko3 long2 bo5 u7 phou2-pian3-tek thang hou7 cheng3-lang5 chiap-lap8 e5 kiat-lun7.  Put-lun7 siaN2-khoan2, chai7 lan2 chi2-u7 thang kau3-giah8 chai, u7 kui2-na7 e5 hiaN-ti7 chi2-be7 kap Ia5-sou saN-kap tiong2-seng5 ti7 hit e5 ka-teng5.
	Lan2 tioh8 bian2-kiong2 lan2 e5 sim-su, lai5 li7-khui hit e5 tui3 kou2-cha2 i2-lai5 pun2-u7, ia7 chiap8-chiap8 tu3-hian7 e5 Eng2-oan2 e5 KiaN2 e5 su-siuN2, saN-kap lai5 siuN7, soa3 lai5 hian2-beng5 choe3 chit8 e5 soe3-han3 gin2-na2 e5 Ia5-sou, u7 chaiN2-iuN7 khia7-khi2 ti7 Na2-sat-lek8 lai5 su-hau7 I e5 lau7-bu2, u7 khi3 kang-tiuN5 khioh khau-to hoe, soa3 lai5 khoaN3 I u7 chaiN2-iuN7 tiam3 ti7 choe7-choe7 gin2-na2 e5 tiong-kan, ti7 koe-chhi7-nih8 lai5 thit-tho5, hit ho7 gin2-na2 se3-kai3 e5 bo5 pian3-khoan2 e5 iu5-hi3.
	Ti7 gin2-na2 e5 se3-kai3 sou2 teh thit-tho5 e5 hoat-tou7, si7 bo5 sim2-mih8 pian3-khoan2, che m7-chai lan2 bat siuN7-tioh8 bo5?  Sui-si7 keng-ke3 kui2-na7 se3-ki2, iau2-ku2 ti7 gin2-na2 e5 se3-kai3 sou2 teh thit-tho5 e5, sou2 teh gim5 e5, si7 long2 bo5 hun-piat kou2-kim, tui3 Pa-piat e5 thah hit-si5, kau3 ti7 hian7-kim long2 si7 chit8-iuN7.  Sou2-i2 lan2 toa7-bin7 thang thiaN-tioh8 nng7 chheng ni5 cheng5 Na2-sat-lek8 e5 gin2-na2 sou2 teh gim5 e5 si, kong2:
	“Goan2 tui3 lin2 pun5 tat8-a2, lin2 bo5 thiau3-bu2;
	Goan2 bat pi-ai, lin2 bo5 tui5-heng.”
U7 chit8-jit8 Ia5-sou kap hak8-seng giam5-siok teh tam5-lun7 e5 si5, I u7 siuN7-tioh8 chit8 ku3 si, kong2, 	“Goan2 tui3 lin2 pun5 tat8-a2, lin2 bo5 thiau3-bu2; goan2 bat pi-ai, lin2 bo5 tui5-heng.”  Put-ko3 I si7 in2-khi2 soe3-han3 e5 si5 sou2 koan3-si3 teh gim5 e5 si e5 chit8 chat na7-tiaN7.  Kho2-sioh lan2 bo5 thang thiaN-kiN3 I eng7 sim2-mih8 tiau7 teh gim5, lan2 chi2-u7 thiaN-kiN3 Na2-sat-lek8 gin2-na2 sou2 teh gim5 e5 si7 e5 oe7 na7-tiaN7.  Goa2 tak8-pai2 khoaN3-tioh8 gin2-na2 ti7 koe-lou7-nih8 teh gim5-si, thit-tho5 e5 si5, bo5 chit8 pai2 bo5 siuN7-tioh8 chit ku3, i2-kip8 Ia5-sou teh thit-tho5 e5 cheng5-keng2.
	Toa7-bin7 I sou2 in2-khi2 e5 le7, si7 ti7 bo5 i3-sek e5 tiong-kan, tui3 I choe3 Gin2-na2 e5 ki3-ek lai5 tit-tioh8 e5, che lan2 u7 si5 kiaN-liau2 khah bo5 chu3-i3--tioh8.  Phi3-ju7 lai5 kong2, lan2 u7 khoaN3-kiN3 chit8 e5 Gin2-na2 bat soe3-ji7 chiong ka-lauh8 e5 chhek-chiau2-a2 hu5 chiuN7 siu7-nih8, ia7 sim-lai7 u7 kam2-chhiok--tioh8 Siong7-te3 e5 chiau3-kou3, soa3 siuN7 kong2, “Na7 m7-si7 Siong7-te3 e5 i3-su3, lian5 chit8 chiah soe3-soe3 e5 chhek-chiau2-a2 ia7 boe7 ka-lauh8 toe7.”  Lan2 u7 khoaN3-kiN3 chit8 e5 e5 choe3-kang lang5 e5 hu7-jin5-lang5, khia7-khi2 ti7 Na2-sat-lek8 soe3-keng e5 kang-tiuN5 lai7, u7 sit-loh8 chit8 e5 gun5-a2, chiu7-si7 i khoaN3-choe3 chin tat8-chiN5 e5, chiu7 “tiam2-teng, sau3-chhu3, khun5-khun5 chhe7 kau3-tioh8.”  Lan2 u7 khoaN3-kiN3 chit8 e5 hu7-jin5-lang5, teh niu5 saN-tau2 e5 mi7-hun2, lai5 pi7-pan7 chit8 le2-pai3 ku2 sou2 tioh8 khiam3-eng7 e5 mi7-pau.  Hit e5 hu7-jin5-lang5 e5 ka-teng5 si7 soe3-soe3, sou2-i2 saN-tau2 si7 kau3-giah8 thang choe3 chit8 le2-pai3 e5 lou7-eng7.  Hit e5 hu7-jin5-lang5 u7 lam7 tam7-poh8 kaN3 ti7 hit e5 tiong-kan.  Koh u7 chit8 e5 soe3-han3 gin2-na2 be7 pi2 chau3-thau5 khah koaiN5, u7 chhun i e5 chhiu2, chian7-tang chian7-sai, soa3 chiap8-chiap8 mng7 kong2, che si7 sim2-mih8, si7 an3-choaN2 choe3, si7 ui7-tioh8 siaN2 in-toaN chiah choe3.  Tng Ia5-sou teh kong2, “Thian-kok chhin-chhiuN7 kaN3, hu7-jin5-lang5 theh8-khi3 khng3 ti7 saN tau2 e5 mi7-hun2 e5 lai7-bin7, kau3 long2 hoat-kaN3,” hit-si5 lan2 thang phah-sng3, Ia5-sou u7 siuN7-tioh8 choe3 gin2-na2 e5 keng-giam7 chiah tioh8.  Lan2 khah siong5 u7 hut-liok8 choe7-choe7 gin2-na2 si5-tai7 hiah e5 khah toa7 chan5 e5 su7, iau2-ku2 chhin-chhiuN7 chit khoan2 soe3-soe3 hang7 e5 su7, tian-to3 si7 put-si5 khek ti7 sim-lai7!
	Chit e5 Gin2-na2 Ia5-sou lim5-kau3 se3-kan, m7-si7 u7 chiau5-pi7 e5 ti3-sek ti7-teh.  Lian5 koan-he7 I e5 chong-kau3 e5 bun7-toe5 ia7 tioh8 ai3 hak8-sip8.  chong2-si7 beh hak8-sip8 chit khoan2 bun7-toe5, i e5 kong-hau7, toa7-pou7-hun7 si7 chai7 beh hak8-sip8 e5 gin2-na2 e5 thau5-nau2, na7-si7 an2-ni, chhi3-siuN7, chit e5 Gin2-na2 Ia5-sou sou2 hak8-sip8 e5 siaN2-khoan2.
	Lun7 chong-kau3 I choe3-chhou e5 ti3-sek, bian2 kong2, si7 tui3 I e5 lau7-bu2 lai5 tit-tioh8 e5.  Sui-jian5 lan2 chai, Iu5-thai3 lang5 si7 lau7-pe7 teh tam-tng gin2-na2 it-chhe3 e5 chek-jim7, iau2-ku2 lun7 chong-kau3 e5 su7, tui3 Siong7-te3 e5 un-su3, beh hou7 thong se3-kai3 choe3 lau7-bu2 e5 lang5 lai5 tam-tng chit e5 su2-beng7.  Tak8-am2 Ma2-li7-a beh he7 eN-a2 Ia5-sou khi3 khun3 e5 si5, u7 ka3-si7 I ki5-to2, u7 tui3 I kong2-khi2 Pe7 Siong7-te3 e5 su7, koh ti7 i e5 sim-lai7 u7 eng7 choan5 cheng-sin5, lai5 su-siuN2 ti7 Ia5-sou e5 thau5-cheng5 sou2 an-pai5 e5 thian-hun7, chhi3-siuN7 hit ho7 si5-kan, si7 sin5-seng3 kau3 siaN2 khoan2!  Ma2-li7-a ah!  Cheng3 hu7-jin5-lang5 bo5 thang tam-tng li2 sou2 tam-tng--e5.  Ti7 cheng3 hu7-jin5-lang5 e5 tiong-kan, li2 u7 tit-tioh8 un-tian2!  Chin kho2-sioh, choe7-choe7 hu7-jin5-lang5 kap gin2-na2 bo5 u7 chit ho7 e5 keng-giam7!
	Iu5-thai3 lang5 tui3 ti7 gin2-na2 e5 chong-kau3 hun3-lian7, si7 tek8-piat8 put-chi2 u7 koan-sim ti7-teh.  Lian5 ti7 hit e5 iN7-kau3 e5 sou2-chai7, lau7-pe7 si7 iN7-kau3, lau7-bu2 si7 Iu5-thai3 e5 ka-teng5, lan2 oe7 ki3-tit hit e5 siau3-lian5 e5 The5-mou5-thai3 e5 ho2 siau-sit, kong2, “i tui3 soe3-han3 i2-keng bat hiah e5 Seng3-chheh.”  gin2-na2 tu2-tu2 teh oh8 kong2 oe7 e5 si5, chiu7 soa3 ka3-si7 in chong-kau3 e5 su7.  Ia5-sou u7 hak8-sip8 “Shema,” che tu2-tu2 si7 chhin-chhiuN7 lan2 e5 Sin3-keng.  Lun7 si, Ia5-sou u7 hak8-sip8 Siong7-te3 khah kan2-tan e5 Si-phian.  Lun7 lek8-su2, I u7 hak8-sip8 Siong7-te3 u7 chaiN2-iuN7 in2-chhoa7 I2-sek-liat8 lang5 e5 kou3-su7,  Lian5 ti7 I tu2-chiah soe3-soe3-han3, be7 hak8-sip8 sim2-mih8 e5 i2-cheng5, tak8 pai2 beh hoah8-jip8 mng5-lai7 e5 si5, put-si5 to u7 khoaN3-kiN3 hit e5 u7 sia2 Seng3-chheh e5 oe7, ut-teh e5 choa2, teng3 ti7 mng5-khia7, si7 teh piau2-beng5 Siong7-te3 u7 chiau3-kou3 I2-sek-liat8 ke e5 ki3-ho7.
	Chiu-ui5 it-chhe3 e5 su7-but8, long2 si7 ka3-si7 Ia5-sou chai-bat I e5 chong-kau3 e5 su7-sit8.  Bo5 lun7 si7 an-hioh-jit8 e5 saN-tng3, an-hioh-jit8 e5 teng-he2, mui2 le2-pai3-jit8 sou2 chhut-sek8 e5 hoe7-tng5, mui2 ni5 e5 chiok-tian2, siu-koah e5 choeh-ki5, chit8 chiu-kan e5 che3-jit8, siok8-choe7 e5 jit8, i2-kip8 PoaN5-ke3-choeh, chiu7-si7 cheng3-lang5 ti7 tak8 ni5 tioh8 li7-khui kou3-hiong, chiuN7 Ia5-lou7-sat-leng2 sou2 teh hu3 e5 choeh, chhi3-siuN7 che chai7 Ma2-li7-a e5 kiaN2 Ia5-sou khoaN3-liau2 siaN2 khoan2!  Bo5 m7-si7 oe7 hou7 I siuN7-tioh8 Siong7-te3 e5 i3-su3 u7 hiah-nih8 un2-bat8 ti7 peng5-siong5 e5 seng-oah8.  Chhin-chhiuN7 an2-ni, Ia5-sou u7 chiau3 lang5 e5 khoan2-sit chiam7-chiam7 toa7, jit8-jit8 iong2-chong3, ti3-hui7 chhiong-moa2, Siong7-te3 e5 un-tian2 kap I saN-kap ti7-teh.  “I e5 ti3-hui7 kap ni5-he3 na2 ke-thiN, Siong7-te3 kap lang5 na2 thiaN3 I.”
	Ia5-sou kau3 ti7 lak8 he3 e5 si5, chiau3 Iu5-thai3 lang5 e5 hong-siok8, tioh8 ai3 hu3 sui5-lang5 e5 siaN5-chhi7 e5 hoe7-tng5 e5 sio2-oh8, lai5 siu7 hiong-chhoan e5 liap8-pi2 e5 ka3-si7.  Tong-si5 Iu5-thai3 lang5 si7 put-chi2 khoaN3-tang7 chit ho7 e5 oh8-tng5.  Chiau3 kui-ku2, tak8 sou2-chai7 long2 tioh8 ai3 u7 oh8-tng5 thang hou7 gin2-na2 siu7 kau3-iok8.  Kau3 chap8-he3 ui5-chi2, long2 si7 eng7 Seng3-chheh choe3 kau3-kho-su lai5 hou7 in thak8.
	Chhin-chhiuN7 an2-ni, lan2 thang siong2-siong7, Ia5-sou choe3 soe3-han3 gin2-na2 e5 si5, u7 kap I e5 hiaN-ti7 chi2-be7 saN chhoa7 chiuN7 oh8.  Iah8 thang siong2-siong7, I u7 choe3 gin2-na2 lai5 kap I e5 tang5-phoaN7 saN-kap choe7 ti7 phou-chng e5 toe7 e5 teng2-bin7, tai7-ke ui5 poaN3 iN5-heng5 ti7 sian-siN e5 bin7-cheng5, lai5 teh hak8-sip8 Siong7-te3 e5 Oe7.  Ah!  Lan2 khah siong5 si7 chin lou2-tun7 boe7-hiau2 ka3-si7 gin2-na2 bat Seng3-chheh!  Goa2 teh ki5-koai3 hiah e5 teh ka3-si7 Ia5-sou e5 lau7 liap8-pi2, m7-chai si7 sim2-mih8 khoan2-sit e5 lang5?
	Kau3 Ia5-sou khah oe7 hiau2 thak8 e5 si5, I sou2 chhin-kun7, liah8-choe3 si7 te7-it iau3-kin2 e5 chheh, chiu7-si7 Ku7-iok Seng3-chheh.  Iu5-thai3 lang5 e5 sian-siN u7 tui3 Seng3-chheh e5 tiong-kan, lai5 phian-chhip siok8 ti7 gin2-na2 sou2 tioh8 thak8, lai5 choe3 in e5 lou7-eng7, chhin-chhiuN7 Chhong3-se3-ki3 e5 kou3-su7 hit ho7.  Lan2 ai3 khah au7-lai5 chiah lai5 siuN7 chit pun2 Seng3-chheh tui3 ti7 chit e5 ti7-teh toa7-han3 e5 Gin2-na2 Ia5-sou e5 i3-gi7 kau3 siaN2 khoan2.  Ti7-chia, lan2 put-ko3 si7 ai3 toa7-toa7 lai5 chu2-tiuN, I ti7 soe3-han3 sou2 siu7 e5 kau3-iok8 e5 tiong-sim ki-chhou2, chiu7-si7 seng5-siu7 Seng3-chheh e5 kam2-hoa3.  Toa7 ng3-bang7 lan2 tak8 e5 ka-teng5 iu5-goan5 oe7 chhin-chhiuN7 an2-ni!
	Chong2-si7 chai7 I teh khoaN3, ti7 Siong7-te3 e5 se3-kai3 it-chhe3 e5 hian7-siong7, bo5 m7-si7 seng3, koh thang choe3 ka3-si7 e5 lou7-eng7.  Lang5 e5 chhiu2 sou2 sia2 e5 Oe7 (Seng3-chheh) i2-goa7 ti7 Ia5-sou e5 sin-piN u7 chiau5-chng5 sui2 e5, m7-si7 lang5 e5 chhiu2 sou2 sia2 e5 Oe7 ti7-teh.  Hit e5 Oe7 chiu7-si7 Pe7 Siong7-te3 e5 toa7 chu7-jian5, bo5 kong2-oe7 e5 si-koa.  Tui3 chit e5 toa7 chu7-jian5, Pe7 Siong7-te3 u7 si5-siong5 teh tui3 Ia5-sou kong2-oe7.  Lan2 chai, Ia5-sou u7 tek8-piat8 e5 i3-sek, chai-iaN2 Siong7-te3 put-si5 kap I saN-kap ti7-teh.  Chin7-chai7 o3-biau7, sui2 koh ki5-koai3 e5 su7-sit8, chiu7-si7 lian5 Ia5-sou iau2-be7 u7 khui3-lat8 thang siuN7 e5 i2-cheng5, Siong7-te3 chiu7 i2-keng u7 kap chit e5 eN-a2 e5 sim-sin5 teh ong2-lai5.
	Goa2 giah8 bak8 lai5 khoaN3 tiau3 ti7 goa2 e5 thak8-chheh keng, hit e5 Na2-sat-lek8 e5 te7-tou5 e5 si5, goa2 sim-lai7 teh siuN7, choe3 Gin2-na2 e5 Ia5-sou u7 pian3 kiaN5 ti7 hit e5 chheng-chhai2 e5 soaN-io, Siong7-te3 sou2 hian2-hian7 e5 sui2-sui2 e5 chu7-jian5 e5 tiong-kan, lai5 koan-siong2 Siong7-te3 sou2 chhong3-cho7 e5 chhiN-chhui3 e5 soaN-nia2, chhio3-iong5 e5 khoe-chui2, i2-kip8 Siong7-te3 sou2 chhong3-cho7 e5 jit8-thau5, u7 chaiN2-iuN7 teh khi2-lai5 phou2-chio3 se3-kan, koh ia7 ti7 ang5-ang5 chhan3-lan7 lai5 chhia5-loh8 toa7-hai2 e5 chui2-tiong; soa3 lai5 khoaN3 Siong7-te3 sou2 chhong3-cho7 e5 hoe-bak8, chiau2-chiah, chau2-siu3, soa3 khoai3-lok8 lai5 thiaN3-sioh in, iah8 kam2-kak Pe7 u7 iu5-goan5 khoai3-lok8 lai5 thiaN3-sioh in.  Lan2 na7 khoaN3 ti7 khah au7-lai5, Ia5-sou teh in2-khi2 chu7-jian5-kai3 e5 mih8, it-chhe3 bo5 m7 hou7 lan2 kam2-kak Siong7-te3 si7 tiam3 ti7 ban7-mih8 e5 au7-bin7, teh khoaN3-kou3 ban7-mih8.  Siong7-te3 u7 thiaN3-thang3 hiah e5 teh tio5-thiau3 ti7 khong3-ia2 e5 soe3-soe3 chiah e5 iuN5-a2.  Siong7-te3 u7 khoaN3-kou3 hiah e5 sit-be5 kho2-lin5 e5 iuN5.  Siong7-te3 u7 teh iuN2-chhi7 thiN-tiong e5 pe-chiau2, in bo5 tioh8-boe5, bo5 phang2-cheh.  Siong7-te3 u7 teh chiau3-kou3 hit chiah ka-lauh8 toe7 e5 chhek-chiau2-a2.  SoaN-nih8 e5 chhau2-bak8, Siong7-te3 u7 hou7 i chheng7 kau3-giah8.  Siong7-te3 u7 chiau3 I e5 sim sou2 hoaN-hi2, lai5 chng-thaN7 soaN-nih8 e5 ia2-hoe, sou2-i2 “tng So2-lo5-bun5 kek8 hang5-ngou2 e5 si5, i sou2 chheng7 e5, m7-tat8-tioh8 chit ho7 hoe e5 chit8 lui2.”  Na2-sat-lek8 e5 choh-sit lang5, ia7 beh8-a2-chi2 ti7 hng5-nih8 e5 si5, choe3 Gin2-na2 e5 Ia5-sou khoaN3-kiN3, sui5-si5 beng5-pek8 ban7-mih8 e5 oah8-mia7 si7 chai7 ti7 Siong7-te3, iah8 hit e5 cheng2-chi2 e5 hoat-seng si7 chhin-chhiuN7 sin5-jiah e5 khoan2-sit, “khi2-thau5 si7 ng, au7-lai5 u7 sui7, koh au7-lai5, sui7 chiu7 kiat-chiaN5 gou2-kak.”
	Ti7 se3-kai3 tu5-khi2 Ia5-sou i2-goa7, kiam2 iau2 u7 pat8-e5 gin2-na2 bat hiong2-lok8 chu7-jian5, thiaN3-sioh chu7-jian5, iah8 ti7 chu7-jian5 e5 tiong-kan, hiah beng5 lai5 khoaN3-kiN3 Siong7-te3, kau3 chhin-chhiuN7 chit e5 Na2-sat-lek8 e5 Gin2-na2 mah?  Chhi3-siuN7, lan2 na7 oe7 thang chhin-chhiuN7 an2-ni lai5 poe5-iuN2 lan2 e5 soe3-kiaN2, kiam2 m7-si7 chin ho2!  Na7 oe7-tit-thang khoaN3-kiN3 Siong7-te3 u7 teh un7-heng5 ti7 chu7-jian5, eng7 kiaN-ui3 e5 liam7-thau5 lai5 koan-khoaN3 chhiu7-bak8 teh puh-iN2, soa3 oe7 chai, lan2 na7 siong-hai7 chit8-chiah soe3-soe3 chiah e5 chiau2-a2, a2-si7 eng7 kha lai5 thun2-tah8 soaN-nih8 e5 hoe-bak8, si7 siat-tok8 lan2 e5 Chu2 Siong7-te3 e5 mia5, lan2 siuN7 siaN2 khoan2!  Chhi3-siuN7, ti7 gin2-na2 e5 chong-kau3 seng-oah8, na7 oe7 thang hou7 in oe7-hiau2 siuN7-tioh8 chit e5 chhin-chhiat e5 Siong7-te3, u7 chhin-chhiuN7 an2-ni hiah-nih8 si5-siong5 teh chhin-kun7 ti7 in, che kiam2 m7-si7 chu7-jian5 chin thang hoaN-hi2 e5 su7!  Iau2-be7 u7 se3-kan e5 kan-khou2 kap choe7-ok e5 i3-sek, lai5 teh chhui-pek Ia5-sou e5 sim e5 i2-cheng5, khak-sit8 I si7 chit8 e5 heng7-hok-ji5, khia7-khi2 ti7 Na2-sat-lek8 lai5 hiong2-siu7 hit e5 chu7-iu5, tan-sun5 e5 iu3-lian5 e5 seng-oah8.



Te7-4 chiuN	Siau3-Lian5 Kap Seng5-Lian5

	Seng3-chheh u7 ki3-chai3 Ia5-sou ti7 siau3-lian5 si5-tai7, chap8-ji7 he3 e5 si5 sou2 tu2-tioh8 e5 chit8 e5 kou3-su7, lai5 phah-phoa3 hit e5 saN-chap8 ni5, tng5-tng5 e5 thiam5-cheng7 e5 lek8-su2.  Lan2 teh ki5-koaim3 m7-chai si7 u7 sim2-mih8 in-toaN ti7-teh?  M7-chai si7 u7 sim2-mih8 bok8-tek chiah lai5 teh kong2-khi2?  Kiam2-si7 u7 i3-su3 beh am3-si7, ti7 I e5 cheng-sin5 seng-oah8 e5 hoat-tat8-siong7 e5 chit8 choan2-ki mah?  Kiam2-chhai2 si7 teh am3-si7, ti7 hit-si5 Ia5-sou chiah chhou-chhou u7 i3-sek I e5 sin5-pi3 ia7 ku2 kaN2?
	Iu5-thai3 lang5 e5 gin2-na2, na7 kau3 chap8-ji7 he3, chiau3 in e5 kui-ku2, long2 hou7 in hak8-sip8 lut8-hoat e5 ka3-si7, lai5 chiaN5-choe3 “Lut8-hoat e5 KiaN2,” tu2-tu2 si7 chhin-chhiuN7 hian7-kim, bo5 lun7 sim2-mih8 Ki-tok-kau3 e5 thoan5-the2, u7 kiaN5 in e5 le2-sek lai5 hou7 gin2-na2, u7 hun7 ti7 kau3-hoe7 long2-chong2 e5 chek-jim7 chit8 poaN.  Chhin-chhiuN7 an2-ni, I e5 iu3-lian5-ki5 i2-keng ke3-liau2.  I ti7 sim-lai7 si7 u7 kam2-kak chong-kau3-siong7 tiong7-tai7 e5 chek-jim7.  Chit-tiap8 I oe7 thang kap toa7-lang5 saN-=kap chiuN7 Ia5-lou7-sat-leng2 hu3 choeh.  Sou2-i2 lan2 u7 thak8-tioh8 kong2, “Tak8-ni5 PoaN5-ke3-choeh e5 si5, I e5 pe7-bu2 khi3 Ia5-lou7-sat-leng2, kau3 I chap8-ji7 he3 e5 si5, chiau3 choeh-ki5 e5 le7, long2 chiuN7 Ia5-lou7-sat-leng2.”
	Seng3-chheh tui3 chit-chan5, u7 khoaN3 put-chi2 tang7, sou2-i2 tui3 an2-ni, u7 giu2 lan2 e5 sim ai3 lai5 chu3-i3 chit tiam2.  Lan2 thang siong2-siong7, chit e5 seng3-cheng5 thiam5-cheng7, chhim-tim5 e5 Gin2-na2 Ia5-sou, ti7 ku2-ku2 e5 tiong-kan, u7 giah8 thau5 teh theng3-hau7 chit e5 ki-hoe7, chit-tiap8 I e5 sim-lai7 u7 put-chi2 siu7 toa7 e5 kam2-tong7, lai5 kap cheng3 Na2-sat-lek8 e5 sun5-le2-chia2 choe3-tin7 chhut-hoat, tui3 hit-tiau5 Na2-sat-lek8 e5 toa7 to7-lou7, ng3 hit e5 piN5-iuN5 tit8-tit8 loh8-khi3, ia7 chu3-i3 teh khoaN3 hiah e5 tui3 siang-chhe lou7 lai5 chiap-tin7 e5 choe7-choe7 e5 sin e5 thoan5-the2, tai7-ke keng-ke3 sian-chou2, i2-kip8 sian-ti lang5 sou2 bat lek8-ke3 e5 u7 lek8-su2 e5 sou2-chai7, jian5-au7 u7 kiaN5-kau3 ti7 Su7-liam7, tai7-ke chiu7 hioh-khun3 ti7-hia lai5 thiaN-kiN3 I2-li7-sa e5 su7-chek, iu7-koh beh kiaN5-ke3 Ki5-pi2-a e5 si5, u7 thiaN-kiN3 kong2, hit sou2-chai7 si7 So2-lo5 ong5 e5 kou3-hiong.  In tai7-ke na2 kiaN5 na2 teh gim5 hoaN-hi2 e5 chin3-heng5 koa --- Si-phian --- lai5 chheng-chan3 Ia5-lou7-sat-leng2 e5 Seng3-siaN5.

	Lan2 si7 chin oh8-tit siat-siong2, hiah e5 jiat8-sim e5 Iu5-thai3 e5 gin2-na2 e5 liam7-thau5; chiong5-tiong choe3 Gin2-na2 e5 Ia5-sou, choe3-chhou lai5 khoaN3-kiN3 Seng3 e5 Ia5-lou7-sat-leng2, hit-si5 I si7 kam2-siong2 siaN2-khoan2, si7 hou7 lan2 koh-khah be7-thang siat-siong2 tit e5!  Chiau3 I teh khoaN3, Ia5-lou7-sat-leng2 m7-si7 chit8 e5 kok-bin5 e5 kiaN-siaN5 na7-tiaN7, ma7 m7-si7 chit8 e5 u7 siu7 choe7-choe7 lek8-su2 e5 ki3-ek sou2 chng-thaN7 e5 siaN5-chhi7 na7-tiaN7.  Ia5-lou7-sat-leng2 si7 chit8 e5 Seng3 e5 SiaN5; u7 kiat-lian5 ti7 I e5 chong-kau3, I e5 ki5-to2, I e5 Seng3-chheh; ia7 u7 kiat-lian5 ti7 I e5 bin5-chok8 e5 lek8-su2 tiong choe3 te7-it sin5-seng3 e5 si5-ki5.  Cheng3 sun5-le2-chia2 hoah8-jip8 Tai7-ma2-sek siaN5 e5 si5, si7 i2-keng jip8 ti7 Siong7-te3 e5 Seng3 e5 SiaN5.
	Khak-sit8, chai7 Ia5-sou teh khoaN3, I jip8-siaN5 hit-jit8, si7 I it-seng sou2 tioh8 ki3-liam7 e5 jit8.  Ti7 hit chit8 le2-pai3 ku2 e5 tiong-kan, I un2-tang3 u7 siN-khi2 ki5-iN7 i2-kip8 keng3-ui3 e5 liam7-thau5.  Chhi3 siuN7, I jip8 ti7 I e5 Pe7 e5 Chhu3, choan5 se3-kai3 e5 I2-sek-liat8 lang5 sou2 chong5-hong7 keng3-pai3 e5 tiong-sim, hit e5 chong3-koan e5 tian7-tng5, hit si5 I e5 sim-sin5 m7-chai giam5-siok kau3 chaiN2-iuN7!  Chhi3-siuN7, I khoaN3-kiN3 kang2 pah-ban7 e5 kui toa7-tin7 e5 jiat8-sim, keng3-khian5 e5 Iu5-thai3 lang5, tui3 thiN-e7 tak8-kok chu7-chip8, lai5 chak ti7 Ia5-lou7-sat-leng2 e5 koe-chhi7, u7-e5 tah pou3-piN5 hioh-khun3 ti7 soaN-nih8, ia7 tai7-ke chu7-chip8 choe3-he2 eng7 tang5 chit8-iuN7 e5 sim, beh ti7 I e5 Seng3-tian7 lai5 hok8-sai7 Pe7, hit-si5 I khoaN3-kiN3 hit e5 kong-keng2, I e5 sim-koaN kiam2 bo5 chin hoaN-hi2 khoai3-lok8!  Bo5 giau5-gi5, hiah e5 khah lau7 e5 lang5 e5 tiong-kan, u7 e5 si7 gau5 keng-the2 lang5, gau5 khoaN3-khin lang5 e5 keng3-khian5, sou2-i2 bo5 kau3 loa7-nih8 siu7 kam2-tong7.  Chong2-si7 lang5 na7 m7-si7 tui3 chap8-ji7 he3 khi2, si7 boe7 siN-khi2 hit ho7 e5 sim-koaN!  Sou2-i2 khak-sit8 hit e5 kerng2-hong2, Ia5-sou khoaN3-liau2 si7 kam2-khai3 bu5-liong7!
	Ti7 hit e5 giam5-siok e5 am3-mi5, ti7 sui-lang5 e5 ka-teng5, kiam2-chhai2 u7 kui2-na7 e5 ka-teng5 choe3 chit8 e5 thoan5-the2, lai5 ti7 “Lau5-teng2” siu2 hit e5 tui3 kui2-na7 se3-ki2 i2-lai5, sou2 teh chi2-beng5 I e5 PoaN5-ke3-choeh e5 le2-sek, koh-chai3 chhi3-siuN7, I khoaN3-tioh8 chit e5 cheng5-keng2, hit-si5 e5 kam2-siong2 siaN2-khoan2?  Hit-si5 PoaN5-ke3-choeh e5 iuN5-ko i2-keng thai5, bo5 kaN3 e5 piaN2 kap phang-chhau2 i2-keng pai5 ti7 toh-nih8, u7 choe7-choe7 soe3-soe3 han3 e5 gin2-na2, toa7-bin7 Ia5-sou ia7-si7 u7 oa2 lai5 mng7 sou2 pai5-liat8 e5 le2-sek kong2, “Chit e5 le2-sek si7 sim2-mih8 i3-su3?”  Hit-si5 ti7 cheng3 tai7-ke e5 tiong-kan, te7-it lau7 e5 lang5, chiu7 chin giam5-siok lai5 in3 kong2, “Chit e5 chiu7-si7 Chu2 e5 PoaN5-ke3-choeh e5 le2-sek, lai5 siau3-liam7 cha2 Chu2 u7 poaN5-ke3 I2-sek-liat8 cheng3 kiaN2-sun e5 chhu3, lai5 chin2-kiu3 lan2 e5 ke.”  Khak-sit8 chhin-chhiuN7 chit khoan2 keng2-hong2, choe3 Gin2-na2 e5 Ia5-sou khoaN3-liau2, un2-tang3 siu7 toa7 kam2-tong7, lai5 siN-khi2 ki5-iN7 e5 liam7-thau5 chiah tioh8.

	TaN lai5 kong2-khi2 chiah e5 liap8-pi2 e5 su7.  In-ui7 u7 tam7-poh8 li2-iu5 ti7-teh, sou2-i2 lan2 chiah tioh8 tek8-piat8 lai5 kong2-khi2 I kap in tam5-lun7 e5 kou3-su7.
	Iu5-thai3 lang5 e5 keng-chheh (Talmud) u7 chi2-si7 lan2 chai, Seng3-tian7 e5 pheng5-gi7-oan5 (Sanhedrim), si7 khah-siong5 ti7 tak8-pai2 e5 choeh e5 si5, tioh8 ai3 lai5 che7 ti7 “Gim5-a2” e5 teng2-bin7 lai5 ka3-si7 peh-siN3.  In sou2 kong2 e5 si7 tan-sun5, phou2-thong e5 ka3-si7, tak8-lang5 thang lai5 thiaN, lai5 mng7.  U7 chit8 jit8, chit e5 Gin2-na2 Ia5-sou u7 khoaN3-tang khoaN3-sai, chin hi-han2 e5 khoan2, lai5 si3-ke3 kiaN5 ti7 hit e5 chong3-giam5 e5 thiaN-tng5, lai5 tit-tioh8 choe7-choe7 sin-ki5 e5 in3-siong7 khek ti7 sim-lai7, ia7 ti7 bo5 phah-sng3 e5 tiong-kan, I u7 kiaN5 lai5 khia7 ti7 hit e5 “Gim5-a2” e5 teng2-bin7!
	Tiap-a2-ku2 e5 tiong-kan, chit e5 Gin2-na2 Ia5-sou long2 bo5 teh siuN7 I e5 lau-bu2, peng5-iu2 i2-kip8 ki5-thaN it-chhe3 e5 su7.  Chit e5 siau3-lian5 Gin2-na2 Ia5-sou khia7 ti7-chia, sim-sin5 put-chi2 chhui3-ta him-bou7 ti3-hui7, to long2 bo5 boan2-chiok Na2-sat-lek8 hiah e5 bu5-ti e5 lau7 liap8-pi2 e5 ka3-si7.  Sim7-chi3 ti7 chit e5 “Gim5-a2” teng2, koh u7 cheng3 kok-bin5 e5 toa7 sian-siN, u7 chai-bat e5 lang5 choe7-choe7 ti7-teh, sou2-i2 u7 it-hoat siN-khi2 him-bou7 e5 sim.
	Lan2 thang siuN7, I u7 jiat8-sim ti7-teh thiaN, lai5 siu7 in e5 ka3-si7.  Kau3 hit am3, tak8 lang5 to long2 si3-soaN3 liau2, I kou-put-chiong ia7 tioh8 li7-khui in, lai5 si3-ke3 seh8-lai5 seh8-khi3 ti7 Ia5-lou7-sat-leng2 e5 koe-lou7-nih8, ia7 long2 be7 thang tu2-tioh8 sim2-mih8 peng5-iu2, sou2-i2 phah-sng3 u7 chhin-chhiat e5 hu7-jin5-lang5, ho2 khoan2-thai7 chit-e5 sit-be5 e5 Gin2-na2 Ia5-sou, u7 pi7-pan7 pang5-keng hou7 I hioh-khun3, pi7-pan7 mi7-pau hou7 I chiah8.  Keh cha2-khi2, I khun3-chhiN2, chiu7 koh-chai3 lai5 cha-hng e5 sou2-chai7, ia7 thiaN ia7 siuN7 in sou2 kong2 e5 to7-li2.  U7-si5 I ma7 soa3 jiat8-jiat8 lai5 chheng2-kau3 in.  Kau3 lou7-be2, hiah e5 lau7 liap8-pi2 soa3 put-chi2 u7 chu3-i3--tioh8 I, sim7-chi3 soa3 chin chhu3-bi7 ai3 kap I tam5-lun7, sou2-i2 au7-lai5 in "“ong2 ki5-koai3 I e5 chhang-mia5 kap I e5 in3-tap.”
	Tui3 ti7 pat8 sou2-chai7 lan2 sou2 chai-iaN2, lun7 gin2-na2 e5 thau5-nau2 e5 hoat-tat8, lan2 tek-khak bo5 thang kau3 loa7 ki5-thai7 Iu5-thai3 e5 liap8-pi2 e5 pang-chan7.  Hoan2-tng2 choe7-choe7 si7 koan-he7 gin2-na2 pun2-sin e5 iat-lek8.  Lian5 hiah e5 bo5-bi7 bo5-sou3 e5 sin5-hak8-chia2, kiam2-chhai2 u7 si5 ma7 iau2 oe7 ki3-tit in pun2-sin bat choe3 gin2-na2 e5 khoan2, sou2-i2 chhin-chhiuN7 Ia5-sou hit ho7 u7 khiau2-khi3, jiat8-seng5 e5 thau5-nau2 e5 gin2-na2, un2-tang3 si7 put-chi2 oe7 chhui-pek hiah e5 sian-siN e5 liong5-sim.  Ti7 hiah e5 Iu5-thai3 e5 liap8-pi2 e5 tiong-kan, u7 choe7-choe7 cin gau5 e5, m7-si7 kan-ta mia5 kong2 si7 sin5-hak8-chia2 na7-tiaN7.  Ti7 in tiong-kan u7 choe7-choe7 chhim-tim5 e5 su-siong2-ka, ko-siong7 e5 jin5-keh-chia2 ti7-teh.  Chhin-chhiuN7 liap8-pi2 Hi-le2-luh (Hillel), Siam2-mai2 (Shammai), i2-kip8 Po2-lo5 e5 Sian-siN Ka-ma2-liat8 (Gamaliel), chiah e5 sian-siN kau3 kin-a2-jit8, ti7 Iu5-thai3 e5 lek8-su2-tiong si7 hou7 lang5 chun-keng3 choe3 chong-kau3 su-siuN2 e5 te7-it ko-siong7 e5 chi2-to7-chia2.  Chiah e5 lang5 toa7-bin7 ti7 hit-jit8 u7 chhut-sek8 ti7 hit e5 “Gim5-a2” e5 teng2-bin7.  In-ui7 ti7 PoaN5-ke3-choeh e5 si5, in tek-khak si7 bo5 khiam3-sek8 chiah tioh8.
	Ti7 au7-lai5 tai7-khai3 Ia5-sou si7 bo5 kap liap8-pi2 kau-oaN7 i3-kian3 kau3 loa7-choe7.  Chong2-si7 chit-tiap8 tai7-ke cham2-jian5 u7 saN heng3-bi7 ti7-teh.  Cheng3 liap8-pi2 u7 chhut bun7-toe5 hou7 chit e5 Gin2-na2 Ia5-sou lai5 siuN7.  M7-chai Ia5-sou thiaN in e5 ka3-si7 liau2, u7 kam2-siong2 siaN2 khoan2?  M7-chai Ia5-sou u7 tui3 in chheng2-kau3 sim2-mih8 khoan2 e5 bun7-toe5 houN3?  Phah-sng3 u7 choe7-choe7 bun7-toe5, I si7 un2-tang3 ai3 chai, ki5-tiong chhin-chhiuN7 lun7-khi2 Siong7-te3 tui3 I2-sek-liat8 lang5 e5 ke3-ek8, a2-si7 lun7-khi2 Bi2-sai3-a e5 ng3-bang7, i2-kip8 PoaN5-ke3-choeh e5 i3-su3.  KIam2-chhai2 I ia7 u7 siuN7 kong2, an3-choaN2 Siong7-te3 to u7 hian2-chhut I e5 thiaN3, thai3 oe7 iu5-goan5 ti7 chit se3-kan u7 khou2-thang3, u7 choe7-ok ti7-teh, chit ho7 o3-biau7 e5 bun7-toe5, I un2-tang3 u7 mng7, ia7 ku2 kaN2.  Lan2 kiam2 m7-si7 chin ai3 thiaN I an3-choa2 lai5 mng7, ia7 an3-choaN2 lai5 in3 mah?  Siat-su2 chit e5 kou3-su7 na7-si7 u7 i3-su3, ai3 beh am3-si7, ti7 chit e5 Gin2-na2 Ia5-sou e5 seng-oah8 tiong e5 chit8 choan2-ki lai5 kong2, i2-siong7 lan2 sou2 teh siuN7 e5, sit8-chai7 si7 chin tiong7-iau3 e5 bun7-toe5.  Hok-im-su e5 tu3-chia2, eng-kai tioh8 ai3 sia2 beng5, put-ko3 Lou7-ka chi2-u7 si7 chai Ma2-li7-a sou2 chai e5 na7-tiaN7.  M7-ku2 Ma2-li7-a si7 tu2-tu2 in tam5-lun7 beh liau2 chiah jip8-khi3.  Lou7-ka si7 tui3 Ma2-li7-a lai5 tit-tioh8 chit e5 siau-sit.  Sou2-i2 chit e5 kou3-su7 thang kong2 si7 chin ui5-ham7, chin bo5 oan5-choan5 e5 kou3-su7.
	Lan2 si7 chhiat-chhiat ng3-bang7 hiah e5 khah lau2-lian7 e5 liap8-pi2 ti7-hia, u7-e5 beh u7 khui3-lat8 thang eng3 I e5 jiat8-jiat8 e5 su-siuN2 e5 iau3-kiu5.  Put-koan2 siaN2 khoan2, in khoaN3-liau2 si7 cham2-jian5 chhiN-kiaN I e5 chhang-mia5, chiu7 him-bou7 Ia5-sou lai5 tiam3 ti7 in e5 tiong-kan, lai5 thiaN lai5 mng7 teng2-teng2 e5 bun7-toe5, ti3-kau3 soa3 boe7 ki3-tit si5-kan tit8-tit8 teh ke3--khi3, ia7 Na2-sat-lek8 e5 sun5-le2-chia2, to long2 tng2-khi3 liau2.  Kau3 saN jit8 au7, Iok-sek kap Ma2-li7-a sim put-chi2 ju5-loan7, lai5 teh chhe7 I, au7-lai5 chhe7-tioh8 I ti7 tian7-nih8, “che7 ti7 hiah e5 sian-siN e5 tiong-kan, ia7 teh thiaN, ia7 teh mng7.”
	Hit-si5 Ma2-li7-a khoaN3-kiN3 I chiu7 “gong5-ngiah8,” toa7 bin7 si7 in-ui7 u7 khoaN3-kiN3 i hit e5 ui3-siau2-le2 e5 gin2-na2 Ia5-sou, u7 kap hiah e5 toa7 liap8-pi2 che7 choe3-he2 teh tam5-lun7.  Chong2-si7 lan2 thang phah-sng3, m7-si7 kan-ta in-ui7 an2-ni na7-tiaN7.  Ma2-li7-a u7 khoaN3-tioh8 chit e5 Gin2-na2 Ia5-sou chhin-chhiuN7 u7 hian2-chhut tam7-poh8 koh-iuN7 e5 iong5-mau7, I e5 bak8-chiu u7 hoat-chhut sin-iN7 e5 kong-chhai2 ti7-teh.  Ma2-li7-a si7 teh chhiN-kiaN, Ia5-sou un2-tang3 u7 keng-giam7--tioh8 sim2-mih8 ki5-iN7 e5 su7 chiah tioh8!
	Si7 lah!  Ia5-sou u7 keng-giam7--tioh8 Ia5-lou7-sat-leng2, I ka-ki7 e5 PoaN5-ke3-choeh, I e5 Pe7 e5 Seng3-tian7, kang2 pah ban7 lang5 phak-pai3 ti7 Siong7-te3 e5 bin7-cheng5, i2-kip8 kap liap8-pi2 saN-kap tam5-lun7 e5 cheng5-keng2.  Seng3-chheh tui3 ti7 lou7-be2 chit chan5 u7 put-chi2 khoaN3-tang7, sou2-i2 sui-jian5 bo5 ki3-chai3 kau3 loa7-nih8 siong5-se3, thang hou7 lan2 chai hit e5 cheng5-keng2, put-ko3 lan2 long2 bian2 giau5-gi5, chit e5 tai7-chi3 si7 I e5 chin iau3-kin2 e5 keng-giam7.  Put-koan2 siaN2-khoan2, chit e5 Gin2-na2 Ia5-sou ti7 i e5 sim-sin5 u7 tit-tioh8 sin-iN7 e5 keng-giam7 chiah tioh8.
	Seng3-chheh u7 ki3 Ia5-sou hu3 chit e5 thau5 chit8-pai2 e5 PoaN5-ke3-choeh e5 kou3-su7, lai5 phah-phoa3 I e5 siau3-lian5 si5-tai7, hit e5 tng5-tng5 thiam5-cheng7 e5 lek8-su2; khak-sit8 chit e5 kou3-su7 si7 u7 teh chi2-si7 I e5 seng-gai5 tiong e5 chit8 choan2-ki.

	Ma2-li7-a khian3-chek Ia5-sou, mng7 kong2, “KiaN2 ah, li2 siaN2-su7 khoan2-thai7 goan2 kau3 an2-ni mah?”  Chit ku3 kiam2 m7-si7 tong-jian5 e5 oe7 mah?  siat-su2 lai5 kong2, u7 sim2-mih8 hu7-jin5-lang5 hoan5-lo2 kui2-na7 jit8 ku2, lai5 chhe7 i sou2 sit-loh8 e5 soe3-kiaN2, sim-lai7 chhau3-sim-siuN7 tak8 teng2-ho7 e5 su7, au7-lai5 hut-jian5-kan chhe7-tioh8 i, khoaN3-kiN3 i e5 gin2-na2 sim-lai7 hoaN-hoaN hi2-hi2, long2 bo5 siuN7-tioh8 pe7-bu2 e5 kan-khou2, hit si5 choe3 pe7-bu2 e5 lang5, kiam2 m7-si7 tiaN7-tioh8 iu5-goan5 beh chiau3 an2-ni lai5 mng7 i e5 kiaN2 mah?  Choe3 lau7-bu2 e5 lang5 si7 chin kho2-lin5, su7-su7 si7 chin gau5 khoa3-lu7.  Ma2-li7-a si7 kap choe7-choe7 hu7-jin5-lang5 chit8 poaN, si7 boe7-oe7 li2-kai2 i e5 soe3-kiaN2 ti7 sim-lai7 sou2 teh oah8-tang7 e5 hit ho7 sin5-pi3 e5 su-siuN2.
	Ia5-sou tui3 I e5 lau7-bu2 sou2 in3 chit ku3 oe7, si7 lan2 thau5 chit8-pai2 thiaN-kiN3 I sou2 kong2 e5 oe7, u7 ki3-chai3 ti7 Seng3-chheh lai7 e5.  Tui3 I sou2 in3 chit ku3 oe7, hou7 lan2 thang chai, Ma2-li7-a sou2-siong5 u7 chaiN2-iuN7 eng7 sui2-sui2 e5 cheng-sin5 teh ka3-si7 Ia5-sou bat Pe7 Siong7-te3 e5 su7.  Chit ku3 u7 teh am3-si7, Ma2-li7-a toa7-bin7 si7 i2-keng u7 tui3 Ia5-sou kong2-khi2 I e5 sin5-pi3-tek e5 chhut-si3, i2-kip8 tui3 Siong7-te3 I sou2 u7 e5 tek8-piat8 e5 hoan-he7.  I chiu7-si7 in3 kong2, “SiaN2-su7 chhe7 goa2, kiam2 m7-chai goa2 eng-kai ti7 goa2 e5 Pe7 e5 chhu3 mah?”
	Chong2-si7 chit ku3 oe7, ki5-sit8 si7 iau2 u7 teh piau2-si7 koh khah chhim e5 i3-su3 ti7-teh.  I in3 an2-ni, si7 piau2-beng5 I i2-keng u7 sio2-khoa2 teh li7-khui Ma2-li7-a, si7 piau2-beng5 I u7 phau7 hit ho7 lian5 Ma2-li7-a to ia7-si7 boe7 thang li2-kai2 e5 su-siong2 ti7-teh.  Lan2 thang eng7 keng3-khian5 e5 liam7-thau5 lai5 chhui-siong2, chit-tiap8 Ia5-sou si7 i2-keng u7 thoat-chhut hit e5 Eng2-oan2 e5 se3-kai3 e5 poaN3 i3-sek e5 cheng-sin5 chong7-thai3, ti7 I e5 sim-lai7 i2-keng u7 kam2-chhiok--tioh8 chit8-sut-a2 e5 kng, lai5 beng5-pek8 I pun2-sin si7 u7 khah koh-iuN7 ti7 chiu-ui5 e5 lang5, u7 khah koh-iuN7 ti7 hiah e5 kap I choe3-he2 teh thit-tho5 e5 gin2-na2, i2-kip8 poe5-iuN2 I toa7-han3 e5 pe7-bu2.  Chit e5 Gin2-na2 Ia5-sou e5 cheng-sin5 e5 hoat-tat8, si7 chiam7-chiam7 e5 su7, lang5 sou2 boe7-thang khoaN3-kiN3 e5, si7 chhin-chhiuN7 chhun-thiN si5 e5 soe3-chang5 chhiu7 teh suh i e5 chhiu7-chiap khi2-lai5 teng2-bin7 chit8-poaN.  Khiok u7 si5 ti7 lang5 e5 cheng-sin5 e5 hoat-tat8-siong7, iu5-goan5 bat tu2-tioh8 choe7-choe7 pai2 e5 choan2-ki.  Lan2 na7-si7 hoe5-kou3 lan2 choe3 gin2-na2 e5 chong7-thai3, lan2 iu5-goan5 oe7 ki3-tit, kau3 ti7 chap8-ji7 he3 e5 tiong-kan, ma7-si7 u7 keng-giam7--tioh8 choe7-choe7 pai2 hit ho7 giam5-siok e5 choan2-ki, chiu7-si7 ti7 hit ho7 e5 si5-chun7, Siong7-te3 u7 ti7 am3-chiN7 e5 tiong-kan, lai5 hong2-bun7 lan2 siau3-lian5 lang5 e5 sim-sin5, ia7 lan2 e5 toa7-hiaN ma7 long2 m7-chai poaN3-hang7.  Chai7 hit ho7 phou2-thonglang5 e5 chap8-ji7 he3 e5 gin2-na2, to u7 hit khoan2 e5 keng-giam7, sou2-i2 lan2 khak-sin3, ti7 hit e5 u7 chong3-giam5 koh oe7 kam2-tong7 lang5 e5 PoaN3-ke3-choeh e5 chit8-chiu kan, chit e5 Sin5-tong5 Ia5-sou, si7 un2-tang3 tit-tioh8 chhim-chhim e5 keng-giam7 chiah tioh8.
	I e5 lau7-bu2 Ma2-li7-a tek-khak si7 u7 chit8-sut-a2 kan2-chhiok--tioh8 chit e5 su7-sit8, in-ui7 lan2 u7 thak8-tioh8 kong2, “In be7 hiau2-tit I sou2 ka7 in kong2 e5…..I e5 lau7-bu2 u7 chiong chiah e5 oe7 long2 ki3 ti7 sim-nih8.”  Chhin-chhiuN7 ti7 khah au7-lai5, lan2 sou2 oe7 thang khoaN3-kiN3 e5, lun7 I e5 lau7-bu2 e5 boe7-oe7 liau2-kai2 I e5 su7, ki5-sit8 m7-si7 kan-ta chit pai2 na7-tiaN7.  Ti7 khah au7-lai5 I put-si5 tioh8 kou-lip8, bo5 lang5 thang li2-kai2 I e5 sim-su, che si7 boe7 thang siam2-pi7 e5 su-sit8.  Chong2-si7 lian5 chit-tiap8, Ia5-sou to si7 tu2-chiah chap8-ji7 he3 na7-tiaN7, chiu7 i2-keng u7 sio2-khoa2 kam2-kak--tioh8 I e5 kou-tok8, bu5-liau5 e5 liam7-thau.  Che si7 Ia5-sou e5 kou-tok8 e5 seng-oah8 e5 khi2-goan5.
	Tui3 ti7 i2-siong7 sou2 kong2 chiah-e5, hou7 lan2 it-hoat ai3 chu3-i3 ti7 chit ku3 toe2-toe2 e5 oe7, chiu7-si7 kong2, “Ia5-sou chiu7 kap in loh8-khi3 kau3 Na2-sat-lek8, lai5 seng5-sun7 in.”  Siat-su2, Ia5-sou ia7 si7 chit8 e5 phou2-thong e5 chu7-jian5 lang5 e5 gin2-na2 lai5 kong2, chhin-chhiuN7 I hit ho7 u7 chhim-tim5 ko-siong7 e5 su-siuN2, i2-kip8 keng-giam7 ti7-teh, I un2-tang3 si7 khah bo5 i3-hiong3 ti7 hit ho7 bo5 chhu3-bi7 e5 hiong-chhoan e5 seng-oah8 chiah tioh8.  I kiam2 m7-si7 ai3 kap hiah e5 toa7 sian-siN saN-kap tiam3 ti7 Ia5-lou7-sat-leng2 mah?  I kiam2 m7-si7 ai3 chu7 an2-ni tiam3 ti7 I e5 Pe7 e5 chhu3, lai5 hak8-sip8 choe3 “I e5 Pe7 e5 kang” e5 toa7 e5 ka3-si7 mah?  Siat-su2 I ko2-jian5 chu7 an2-ni tiam3 ti7-hia, bian2 giau5-gi5, lan2 ma2-si7 un2-tang3 oe7 siuN7-chhut choe7-choe7 ho2-thiaN koh keng3-khian5 e5 li2-iu5, thang lai5 pian7-beng5.  Chong2-si7 chit e5 Sin5-tong5 Ia5-sou chai, ia7 soa3 chi2-si7 lan2 chai, lang5 tan-sun5 lai5 sun7-hok8 pe7-bu2, chiong5-su7 hit ho7 bo5 khoaN3-oah8 e5 su7-giap8, ti7 Pe7 e5 bin7-cheng5 u7 si5 iau2 koh-khah si7 ko-siong7, sin5-seng3 e5 su7.  Lan2 si7 put-chi2 be7 jim2-siu7 jin5-seng bo5 khoaN3-oah8 e5 lou7-cham7; sou2-i2 khah ho2 lan2 tioh8 chai, hit khoan2 e5 lou7-cham7, si7 I sou2 beh tam-tng e5 thian-hun7.
	Chit-tiap8 chai7 Ia5-sou teh khoaN3, I e5 tan-sun5 e5 jit8-siong5 e5 seng-oah8, si7 teh choe3 “I e5 Pe7 e5 kang.”  In-ui7 I chit chun7, tu2-chiah si7 chap8-ji7 he3, ia7 I e5 tan-sun5 e5 ka-teng5 seng-oah8, i2-kip8 tui3 pe7-bu2 sou2 tioh8 chin7 e5 hau3-sun7, bo5 giau5-gi5, si7 choe3 ho2 e5 pi7-pan7, thang choe3 I chiong-lai5 e5 lou7-eng7.  Ti7 I e5 seng-oah8, bo5 u7 hui chu7-jian5 e5 keng-giam7, a2-si7 u7 thang hian2-chhut I si7 u7 toa7-lang5 e5 khi3-khai3, lai5 hou7 lang5 thiam2-mi7, a2-si7 kiaN-hiaN5 e5 khoan2-sit ti7-teh.  Chheng-lian5 e5 seng-oah8, i e5 hoat-tat8 si7 tioh8 u7 chu7-jian5, u7 kui-ku2, u7 khong-kian7, u7 oah8-khi3 e5 khoan2-sit.  Chit e5 choe3 Gin2-na2 e5 Ia5-sou, iu5-goan5 si7 ti7 bo5 lang5 chu3-i3--tioh8 e5 tiong-kan, chiam7-chiam7 lai5 tiong2-seng5 e5.  Toa7-bin7 chit-tiap8 I ma7-si7 m7-chai-iaN2 Siong7-te3 e5 i3-su3, si7 ai3 I ti7 au7-lai5 tioh8 chin7 I e5 gi7-bu7 lai5 chiau3-kou3 I e5 chiu2-koaN2 e5 lau7-bu2 Ma2-li7-a, sou2-i2 chiah lai5 in2-chhoa7 I khi3 tiam3 ti7 hit e5 phian-phiah e5 hiong-chhoan, lai5 hau3-sun7 I e5 si7-toa7-lang5 khah ke chap8-poeh ni5 ku2.  Chhin-chhiuN7 an2-ni, ti7 I e5 sim-lai7 khng3 sin e5 bun7-toe5, ti7 I e5 bak8-chiu khng3 sin e5 ki5-koai3, chit e5 Gin2-na2 Ia5-sou u7 to3-tng2-khi3 in tau Na2-sat-lek8, ti7-hia lai5 tit-tioh8 hap8-gi5 e5 pi7-pan7, thang oan5-seng5 I lim5-kau3 se3-kan ui7-tioh8 lan2, i2-kip8 lan2 e5 Chin2-kiu3 e5 su7-giap8.



Te7-5 chi	uN	BAK8-CHHIUN7

	Lan2 chit-tiap8 sit8-chai7 si7 ai3 chin3-cheng5 lai5 siuN7 khah hng7 khi3 e5 su7.  Tui3 I to3-tng2-khi3 Na2-sat-lek8 liau2-au7, to i2-keng ke3-liau2 chap8-poeh ni5 ku2 lah.  Chong2-si7 lan2 ai3 koh chit8-pai2 lai5 khoaN3 I e5 kou3-hiong Na2-sat-lek8.  Chit e5 Sin5-tong5 Ia5-sou si7 i2-keng toa7-han3 seng5-lian5.  Iu7-koh hit e5 bak8-chhiuN7 Iok-han2, ma7-si7 i2-keng ke3-ong2.  Sou2-i2 hit e5 bo5 liau5 e5 koaN2-hu7 Ma2-li7-a, chhiu2 kan-ta pho7 i sou2 thiaN3 e5 KiaN2, put-si5 to na5-au5-kng2 tiN7, ti7-teh iu-chhiu5.  Ah!  Sit8-chai7 Ma2-li7-a tiam3 ti7 hit ho7 pi-siong e5 si5, Ia5-sou u7 thang tiam3 ti7 i e5 sin-piN si7 chin hok-khi3, ia7 m7 han7-tiaN7 ti7 chit-tiap8 na7-tiaN7, ti7 chiong-lai5 i tak8 pai2 kou-tok8 bo5 liau5 e5 si5, Ia5-sou u7 thang tiam3 ti7 i e5 sin-piN si7 chin ban7-heng7; in-ui7 Ia5-sou si7 chin gau5 hong7-iong2 I e5 lau7-bu2 Ma2-li7-a.  Li2 khoaN3, I sui-jian5 hou7 lang5 teng3 ti7 hit e5 chhiN-chham2 e5 Sip8-ji7-ke3 e5 si5, ia7-si7 ti3-i3 lai5 siau7-kai3 I e5 lau7-bu2 hou7 I sou2 chi3-chhin e5 hak8-seng Iok-han7, thang khoaN3-kou3 i, kong2, “Hu7-jin5-lang5 ah, khoaN3, li2 e5 kiaN2!  Koh tui3 hak8-seng kong2, khoaN3, li2 e5 lau7-bu2.”
	chiau3-khoaN3, Ia5-sou si7 u7 choe3 bak8 lai5 hong7-iong2 I e5 lau7-bu2 Ma2-li-a.  Kiam2-chhai2 I e5 hiaN-ti7 i2-kip8 chi2-be7 si7 long2 i2-keng hap8-hun liau2, sui-lang5 long2 u7 kian3-siat in sui-lang5 e5 ka-teng5.  Hiah e5 bat Ia5-sou e5 Na2-sat-lek8 lang5 u7 kan-cheng3 kong2, “Chit e5 kiam2 m7-si7 bak8-chhiuN7, Ma2-li7-a e5 kiaN2 mah?”  Chhin-chhiuN7 an2-ni, lan2 thang siuN7, Ia5-sou ti7 be7 chhut-thau5 thoan5-kau3, siau3-lian5 e5 si5-tai7, si7 u7 chiaN5-choe3 chir8 e5 bak8-chhiuN7, lai5 than3 chiN5 hong7-iong2 I e5 chiu2-koaN2 e5 lau7-bu2 Ma2-li7-a.
	Chhi3-siuN7 Siong7-te3 e5 KiaN2, I e5 un-jiu5 kap khiam-sun3 kau3 chaiN2-iuN7!  Ia5-sou u7 chiaN5-choe3 chit8 e5 choe3 kang lang5, lai5 chin7 pun2-hun7 ti7 I e5 thau5-lou7, chiaN5-choe3 chit8 e5 bak8-chhiuN7, lai5 than3 chiN5 hong7-iong2 I e5 lau7-bu2 Ma2-li7-a.  Lan2 kiam2 m7-si7 ai3 chai-iaN2 Ia5-sou tui3 chit-giap8 kap kim-chiN5 si7 phau7 sim2-mih khoan2 e5 i3-kian3 mah?  ChhiaN2 lai5 siuN7 chit e5 bak8-chhiuN7 e5 tiam3, sou2 hian2-chhut e5 kui2-na7-hang7 e5 ka3-si7.  Ia5-sou si7 u7 choe3 gu5-le5-taN.  Lan2 thang khak-sin3, I sou2 choe3 e5, si7 put-chi2 ho2.  Hoan7-na7 u7 him-bou7 seng5-sit8, oe7 sin3-iong7 tit e5 chhiu2-lou7 e5 choh-sit lang5, un2-tang3 si7 ai3 beh lai5 chhe7 Ia5-sou, tui3 I boe2 in sou2 khiam3-eng7 e5 mih8 chiah tioh8.
	Chhin-chhiuN7 an2-ni, Ia5-sou u7 ka3-si7 lan2 chai, ti7 Siong7-te3 e5 bin7-cheng5, u7 seng5-sit8 e5 lo5-tong7, sit8-chai7 si7 eng2-oan2 u7 ke3-tat8 ti7-teh.  Chu7-kou2 kip8-kim, lang5 long2 si7 khoaN3-khin chhou-kang.  Ia5-sou e5 chhu3-piN ma7-si7 thi2-chhio3 kong2, “Chit e5 kiam2 m7-si7 bak8-chhiuN7 mah?”  Cha2-si5 Ki-khe2-loh (Cicero) u7 kong2, “kun-bah lo5-tong7 e5 thau5-lou7 long2 si7 chhou-siok8, ha7-chian7.  Ti7 hit ho7 chhou-kang e5 sou2-chai7, bo5 u7 sim2-mih8 oe7 eng7-tit kio3-choe3 si7 ko-siong7 e5 su7 ti7-teh.”  Chhi3-siuN7, chit e5 choe3 chhouo-kang e5 Ia5-sou, u7 chaiN2-iuN7 hou7 it-chhe3 u7 seng5-sit8 e5 kang lai5 chiaN5-choe3 ko-siong7 e5 su7!  Sit8-chai7 hiah e5 che7 ti7 i2-nih8 teh choe3-bak8 e5 lang5, si7 thang  liah8 Ia5-sou choe3 in e5 Chu2 lai5 kap I kau-poe5.
	Ai3 lan2 ti7-chia lai5 chim-chiok siuN7, Ia5-sou chaiN2-iuN7 teh khoaN3 kim-chiN5 e5 bun7-toe5.  I tek-khak si7 u7 kau-chiap kim-chiN5 chiah tioh8.  I un2-tang3 si7 bat khi3 boe2 chha5-liau7, ia7 bat boe7 I sou2 choe3 e5 mih8-kiaN7, koh ma7-si7 bat ti7 tiam3-nih8 kap lang5-kheh boe2-boe7.  Sou2-i2 Ia5-sou u7 ka3-si7 lan2 chai, bo5 lun7 si7 choe3 sim2-mih8 khoan2 e5 seng-li2, kau3-giah8 si7 oe7 thang hou7 i chiaN5-choe3 seng3 e5 su7.  Chhiu2 theh8 kim-chiN5, to m7-si7 u7 pi2 giah8 ai3-kok e5 to-kiam3 khah ha7-chian7, iu7-koh siau3-kui7 ma7-si7 oe7 thang chheng-khi3, bo5 u7 chho3-gou7, thang chiaN5-choe3 Siong7-te3 e5 seng3-toaN5.
	ChhiaN2 koh ian5-chhian5 tiap-a2-ku2, lai5 siuN7 ti7 hit e5 kang-tiuN5 lai7 e5 chit-hang7 e5 su7-sit8.  Lan2 thang phah sng3 u7 choe7-choe7 soe3-soe3 han3 e5 gin2-na2, long2 m7-kiaN, ho2-taN2 jip8-khi3 hit e5 kang-tiuN5 khioh khau-to-hoe, ia7 hiah e5 gin2-na2 un2-tang3 chin thiaN3 Ia5-sou.  Tu2-tu2 si7 chiau3 Hok-im-su sou2 kong2, “Siong7-te3 kap lang5 long2 thiaN3 I.”  Lan2 khak-sin3, gin2-na2 si7 long2 chin thiaN3 I.  Iu7-koh chit e5 bak8-chhiuN7 Ia5-sou un2-tang3 ma7-si7 chin gau5 thiaN3 hiah e5 soe3-soe3 han3 e5 gin2-na2, ai3 in lai5 chhe7 I chiah tioh8.  Bo5 giau5-gi5, I un2-tang3 koaiN3-si3 gau5 kong2 ho2 thiaN e5 kou3-su7 hou7 in thiaN; in-ui7 ti7 au7-jit8 lan2 to u7 khoaN3-kiN3 I siong5-siong5 tui3 soe3-han3 gin2-na2 kong2-khi2 ho2 thiaN e5 kou3-su7, sou2-i2 lan2 oh-tit siuN7, I ti7 khah cha2 chit-tiap8, long2 m7-bat kong2-khi2.  Khak-sit8 u7 choe7-choe7 gin2-na2 lai5 ti7 I e5 kang-tiuN5 oe7 pi2 ti7 hoe7-tng5-nih8 sou2 beh siu7 e5 chong-kau3 kau3-iok8, si7 koh-khah u7 thang tit-tioh8 ka3-si7, lai5 chai-bat Siong7-te3 e5 thiaN3 kap I e5 chiau3-kou3.

	Ia5-sou e5 u7-pi7 e5 si5-kan, i2-keng pek-kun7 ti7 lou7-be2, hit si5 I e5 sim-lai7 u7 chun5 sim2-mih8 khoan2 e5 toa7 e5 su-siong2, lan2 m7-kaN2 chin3-cheng5 lai5 chhui-siong2.  Put-ko3, lan2 kan-ta thang phah-sng3, I ti7 jit8-si5 si7 che7 ti7 i2-nih8 teh choe3 bak8, kau3 mng2-pou, jit8 beh am3 e5 si5, chiu7 peh-chiuN7 khi3 Na2-sat-lek8 e5 soaN-lun5-a2 e5 teng2-bin7, ti7 hia thiam5-cheng7 lai5 bek8-siong2 I e5 o3-biau7 e5 chiong-lai5, kiam2-chhai2 ia7 chhin-chhiuN7 ti7 khah au7-lai5 e5 khoan2-sit, u7 tiam3 ti7 soaN-teng2, “thong-mi5 ki5-to2 Siong7-te3.”
	Lan2 thang siong2-siong7, I long2 bo5 teh koan-sim ti7 I pun2-sin e5 su7, long2 bo5 lang5 chit8-khek ku2, choan-choan ai3 kap I e5 Pe7 saN-kap kau-poe5.  Lan2 thang siuN7, I tak8-jit8 long2 u7 teh su-bou7 hiah e5 bat siu7 toa7 e5 kam2-tong7 e5 bong7-siong2 ka, si-ong, i2-kip I e5 tang5-chok8 e5 sian-ti lang5 e5 su7-chek.  Ti7 chiah e5 jit8, Ia5-sou lai5 siuN7 chit ho7 e5 su7 si7 chin hap8-gi5.  Lan2 na7 si7 u7 chhim-chhim lai5 siuN7 Ia5-sou chaiN2-iuN7 u7 chun-keng3 Ku7-iok e5 Seng3-chheh, chiu7 chi2-u7 tui3 an2-ni lan2 thang it-hoat siN-khi2 ai3 thak8 Seng3-chheh e5 sim.  I si7 chi2-u7 thang thak8 hit pun2 hian7-kim choe7-choe7 lang5 sou2 ai3 khoaN3-khin e5 Ku7-iok e5 Seng3-chheh.  I u7 chi2-si7 lan2 chai-iaN2 sim2-mih8 sou2-chai7 si7 Ku7-iok Seng3-chheh e5 bo5 oan5-choan5 e5 tiam2, soa3 in2-chhoa7 lan2 lai5 bat hit e5 khah ko-siong7 e5 i3-gi7.  Put-ko3 ti7 I e5 it-seng, Ku7-iok Seng3-chheh si7 choe3 I e5 kau3-iok8 e5 Seng3-chheh, ia7-si7 choe3 I e5 thoan5-to7 e5 Seng3-chheh.  I si7 u7 chan3-seng5 hit tiong-kan e5 kun-pun2 e5 to7-li2.  I si7 u7 chiap-lap8 Ku7-iok Seng3-chheh, khoaN3-choe3 si7 teh u7-pi7 I pun2-sin e5 chheh, ia7 ka3-si7 hak8-seng tioh8 tui3 Ku7-iok Seng3-chheh lai5 chhe7-chhut I e5 su7-sit8.  I si7 u7 eng7 Ku7-iok Seng3-chheh lai5 pian7-hou7 I e5 su2-beng7, soa3 lai5 chhian2-beng5 Sip8-ji7-ke3 e5 o3-biau7.  Put-tan3 si7 an2-ni, I u7 chiong hit e5 lai7-bin7 e5 to7-li2 lai5 iuN2-chhi7 I pun2-sin e5 cheng-sin5 seng-oah8, ia7 tak8-pai2 ti7 I e5 seng-oah8 e5 toa7 gui5-ki e5 si5, Ku7-iok Seng3-chheh si7 u7 choe3 I e5 khui3-lat8 lai5 hu5-chhi5 I; in-ui7 I si7 u7 seng5-jin7 Ku7-iok Seng3-chheh si7 Siong7-te3 e5 giam5-siok e5 Oe7.
	Chhin-chhiuN7 an2-ni, hit e5 thiam5-cheng7 u7-pi7 e5 si5-kan, soa3-chiap tit8-tit8 ke3--khi3, kau3 “Ia5-sou chhut-thau5 e5 si5, iok-liok8 saN-chap8 he3.”  Kiat-kiok8 I e5 cheng-sin5 e5 choan2-ki si7 i2-keng kun7 lah, I e5 si5-ki5 si7 i2-keng kau3 lah!
	Tng hit-si5 ti7 choan5 Pa-lek8-su-theng3 e5 lang5 long2 u7 toa7 io5-choah, toa7 siu7 kam2-tong7.  In-ui7 hit e5 thiam5-cheng7 e5 gou7 se3-ki2 i2-keng ke3-khi3 liau2, ti7 chit-tiap8 u7 chit8 e5 sian-ti kio3-choe3 KiaN5 soe2-le2 e5 Iok-han7 u7 koh heng-khi2 ti7 I2-sek-liat8 e5 tiong-kan.  Cheng3-lang5 tai7-ke toa7-siaN long2 teh mng7 kong2, “Li2 si7 I2-li7-a mah?”  In-ui7 chiau3 Iu5-thai3 lang5 it-poaN e5 sin3-giong2, I2-li7-a si7 tioh8 koh lai5, ia7 I2-li7-a na7 lai5, hit-si5 in sou2 teh theng3-hau7 e5 Bi2-sai3-a si7 i2-keng kau3 ti7 mng5-khau2.
	KiaN5 soe2-le2 e5 Iok-han7, u7 chhim-chhim io5-choah hiah e5 teh theng3-hau7, teh liau5-bang7 e5 kok-bin5, lai5 tui3 in kong2, “Lin2 tioh8 hoan2-hoe2!  In-ui7 Bi2-sai3-a beh lai5 lah!  Siong7--te3 e5 kok kun7 lah!  goa2 si7 hong7-chhe ti7 I e5 bin7-cheng5, lai5 thoe3 I pi7-pan7 lou7.”
	Hit e5 siau-sit u7 io5-choah thoan5 kau3 ti7 Iok-tan3 goa7 chhit-chap8 eng-li2 e5 chiu-ui5.  Choe7-choe7 e5 hiong-chhoan lang5 long2 oe-oe khoeh-khoeh chu7-chip8 lai5 thiaN Iok-han7 sou2 kan-cheng3 e5 oe7, soa3 toa3 choe7-choe7 siau-sit tng2-khi3 sui5-lang5 e5 sou2-chai7.  Choan5 Na2-sat-lek8 e5 lang5 ma7-si7 long2 io5-choah khi2--lai5.  Tai7-ke long2 bo5 teh kong2 pat8-mih8 su7.
	Ia5-sou ma7 u7 thiaN-kiN3, koh u7 liau2-kai2 hit e5 i3-gi7.  Tui3 an2-ni, I ti7 chit8-am3 u7 choe3-au7, eng2-oan2 lai5 pang3-he7 choe3 bak8 e5 khi3-khu7.  Che chiu7-si7 hit e5 tng5-tng5 thiam5-cheng7 e5 u7-pi7 e5 si5-ki5 e5 chiong-be2.
	“Hit si5 Ia5-sou tui3 Ka-li7-li7 kau3 Iok-tan3, chiu7-kun7 Iok-han7, beh tui3 i siu7 soe2-le2.”


Te7  III Koan3 Thau5 Chit-Ni5


Te7-1 chiuN	Soe2-Le2

	Tiap-a2 tiap-a2(**tiap8-a2)-ku2 koh lai5 hoe5-kou3 ti7 saN-chap8 ni5 cheng5 e5 u7 chit8 jit8, Ma2-li7-a siu7 thiN-sai3 ko3-ti liau2-au7, “i u7 khi2-sin koaN2-kin2 khi3 soaN-toe7 Iu5-thai3 chit8 e5 siaN5, jip8 Sat-ka-li7-a e5 chhu3, chheng2-an I2-li7-sa-pek.  I2-li7-sa-pek chit8-e7 thiaN-kiN3 Ma2-li7-a chheng2-an, thai-in7 ti7 pak-tou2-lai7 e5 eN-a2 chiu7 tio5-thiau3, “ kah na2 chhin-chhiuN7 teh tui3 i e5 Chu2 piau2-si7 keng3-i3 chit8 poaN.”
	Chit nng7 e5 gin2-na2 si7 siang7 ti7 hit kui2 geh8-jit8 lai7 chhut-si3 e5.  Lan2 ti7 i2-cheng5 teh siuN7 tiam3 ti7 Na2-sat-lek8 iu3-lian5 e5 Ia5-sou, hit-si5 lan2 u7 hut-liok8, bo5 siuN7-tioh8 ti7 Hi-pek-lun5 soaN-teng2 hit e5 lau7 che3-si e5 chhu3-lai7, iau2 hit e5 gin2-na2 e5 su7.
	Ti7 lan2 e5 Chu2 e5 toan7-ki3 e5 tiong-kan, Iok-han7 si7 put-chi2 tiong7-iau3 e5 jin5-but8.  I si7 ti7 hit e5 tng5-tng5 e5 sian-ti e5 lek8-su2 tiong choe3 au7 e5 sian-ti, put-chi2 tu3-hian7 koh kou-tok8, chhin-chhiuN7 soaN-chiam chhut-hian7 ti7 I2-sek-liat8 ke3-khi3 e5 lek8-su2 e5 chui2-peng5 soaN3-bin7, lai5 kan-cheng3 Siong7-te3 e5 Chi2-i3, soa3 chi2-si7 Chu2 teh-beh lai5 e5 Jit8.
	Iok-han7 si7 kau3-giah8 ui2-tai7, tu2-tu2 chiau3 Ia5-sou sou2 kong2, hu7-jin5-lang5 sou2 siN e5, chiong5-tiong be7 u7 heng-khi2 khah toa7 ti7 KiaN5 soe2-le2 e5 Iok-han7; i si7 thang hou7 lan2 eng7 choan5 chit8 chiuN, a2-si7 kui2-na7 chiuN lai5 kang2-lun7 i e5 su7-chek.  Chong2-si7 lan2 ti7-chia boe7 thang an2-ni choe3, lan2 e5 bak8-chiu tioh8 si5-siong5 chu3-bak8 ti7 hit e5 tiong-sim e5 jin5-but8.  Hit e5 i2-goa7, kan-ta ai3 choe3 hit e5 siong7 e5 lou7-eng7, lai5 sio2-khoa2 bio5-sia2 chiu7 kau3-giah8.  U7 thiaN-kiN3 kong2, bou2 ui2-tai7 e5 ge7-sut8 ka, bat oe7 Choe3-au7 e5 Boan2-chhan e5 tou5, ti7 hit-si5 na7 u7 lang5 oa2--lai5, chi2-u7 chu3-bak8 ti7 hiah e5 kek8 sio2-khoa2 bi2-biau7 e5 tiam2; i chiu7 chek-si5 eng7 chhat-pit lai5 chhat hit ui7 khi2--lai5, in-ui7 lian5 tiap-a2(**tiap8-a2)-ku2 to ia7 m7-ai3 lang5 bo5 chu3-i3--tioh8 Ki-tok e5 siong7.
	Lun7 Ia5-sou e5 siau3-lian5 si5-tai7, lan2 bo5 sim2-mih8 chai, chhin-chhiuN7 an2-ni lun7 Iok-han7 e5, lan2 ia7 si7 koh-khah m7-chai.  Chit nng7 lang5 e5 u7-pi7 si5-tai7 si7 khah koh-iuN7.  Lun7 Ki-tok, I si7 kap lan2 choan5-jian5 siang7 khoan2, chhin-chhiuN7 lan2 tai7-ke e5 chit8 e5, kap tak8 teng2-ho7 e5 lang5 choe3-he2 siu7 iong2-iok8, bit8-chiap ti7 hiong-chhoan e5 seng-oah8.  Chong2-si7 chit e5 pi-chian7 e5 sian-hong, si7 ti7 kou-tok8 e5 tiong-kan lai5 tiong2-seng5 e5.
	Lan2 thang siong2-siong7, i si7 chit8 e5 thiam5-cheng7, kou-tok8 e5 gin2-na2, chhin-chhiuN7 lang5 ti7 ni5-lau7 sou2 tit-tioh8 e5 kou-kiaN2 chit8 poaN, su7-su7 khah cha2 u7 toa7-lang5 e5 khi3-khai3, si7 bo5 hiaN-ti7, bo5 chi2-be7, bo5 thit-tho5 phoaN7,  a2-si7 peng5-iu2, kan-ta tui3 pe7-bu2 lai5 hiau2-ngou7 pun2-sin e5 thian-chit, sim-lai7 ai3 thiam5-cheng7, ai3 ka-ki7 chit8 lang5, ti7 kui2-na7 jit8 e5 tiong-kan, si3-koe3 kiaN5 ti7 soaN-ia2 hiong-chhoan, lai5 chhim-su lai5 bek8-siong2 teng2-teng2 e5 tai7-chi3.
	Ti7 seng5-lian5 si5-tai7, lan2 u7 khoaN3-kiN3 i si7 choe3 chit8 e5 un2-su7, khia7-khi2 ti7 soaN-kan, li7 hng7-hng7 bo5 lang5 sou2 kau3 e5 sou2-chai7; si7 chit8 e5 jiat8-sim ka, u7 bong7-siong2 ka e5 gan2-kong ti7-teh; si7 chit8 e5 kim3-iok8 ka, pun2-sin bo5 kap lang5 lian5-lok8, ku7-choat8 hap8-gi5 e5 khoai3-lok8, lai5 kim3-chiah8, chham2-hoe2, khek-ki2, chheng7 lok8-to5 mng5, chiah8 soaN-ia2 e5 chhau2-meh kap ia2-bit8.  I put-si5 to-teh bek8-siong2 i e5 tang5-chok8 cheng3 sian-ti lang5 e5 oe7, chiu7-si7 Siong7-te3 chioh in e5 chhui3 lai5 thoan5 hou7 cheng3-lang5 e5.  In e5 giam5-siok e5 seng-oah8, in teh khian3-chek lang5 e5 choe7-ok, kio3-chhiN2 lang5 hoan2-hoe2, si7 put-chi2 u7 lat8, oe7 giu2 i hit ho7 seng3-chit e5 lang5 e5 sim.  Chong2-si7 che tui3 ti7 cheng3 sian-ti e5 chheh tiong, sou2 oe7 toat8 i e5 sim-sin5 hit ho7 tiong-sim su-siong2 lai5 khoaN3, put-ko3 si7 chhin-chhiuN7 hit e5 goa7-heng5 e5 kun2-ian7 ji5-i2.  Ki5-sit8 hit e5 su-siong2 e5 o3-biau7 e5 he7-thong2, koan3-chhoan3 ti7 poeh se3-ki2 cheng3 sian-ti e5 tiong-kan e5, si7 teh ng3-bang7 chit8 e5 Ng5-kim e5 Si5-tai7, Siong7-te3 kok e5 lim5-kau3, si7 teh ng3-bang7 ti7 chiong-lai5 u7 chit8 jit8, beh u7 chit8 e5 ui2-tai7 sou2 beh lai5--e5 e5 lim5-kau3.  I u7 tui3 cheng3 sian-ti e5 chham3-gu2. lai5 chou-chit i chiong-lai5 e5 ng3-bang7.  Chong2-si7 chin oh-tit e5 su7.  In-ui7 u7 khun3-lan5, hok8-chap8, saN mau5-tun2 e5 sou2-chai7 ti7-teh.  Phi3-ju7 lai5 kong2, lian5 I2-sai3-a e5 chheh, si7 i sou2 te7-it hoaN-hi2 e5, iu5-goan5 boe7 thang pang-chan7 i kau3 loa7-choe7.  In-ui7 hit e5 chheng-hou kio3-choe3 “Sin5-biau7 e5, Bou5-su7 e5, Chi3-koaiN5 e5 Siong7-te3, I e5 kok heng-ong7, eng2-eng2 thai3-peng5” e5 Bi2-sai3-a, iu5-goan5 si7 tioh8 “hou7 lang5 che3-ap, chhin-chhiuN7 iuN5 hou7 lang5 khan beh khi3 thai5, Ia5-ho5-hoa hou7 lan2 choe7-ok chek-moa2 i e5 sin.”  Sit8-chai7 si7 hok8-chap8 e5 bun7-toe5.  Lun7 Hit e5 sou2 beh lai5 e5 Bi2-sai3-a e5 su7!
	I chai pun2-sin si7 chin ki5-biau7, kap Hit e5 sou2 beh lai5 e5 u7 saN koan-lian5 ti7-teh.  Lan2 bian2 giau5-gi5, i e5 lau7-pe7 un2-tang3 m7 ka7 i kong2, ti7 i beh chhut-si3 e5 si5, thiN-sai3 sou2 po3 e5 siau-sit, chiu7-si7 kong2, “i beh eng7 I2-li7-a e5 sim-sin5 kap chai5-leng5 kiaN5 choe3-thau5 ti7 Chu2 e5 bin7-cheng5.”  Chit ku3 oe7, chai7 i si7 put-chi2 u7 giam5-siok e5 i3-su3 ti7-teh.  In-ui7 i chai, cha2 e5 sian-ti lang5 u7 chham3-gu2 kong2, “Goa2 beh chhe-khian2 I2-li7-a ti7 I e5 bin7-cheng5.”  Chhin-chhiuN7 it-poaN e5 lang5 choe3 si teh gim5 e5 khoan2, i chhim chai “u7 chit8-jit8, I2-li7-a beh koh-chai3 lai5, iah8 i na7 chhut-hian7, hit si5 Bi2-sai3-a chiu7 kiaN5 kau3 ti7 mng5-khau2.”  Bo5 ki5-koai3, chai7 chit e5 lang5 teh khoaN3, jin5-seng si7 giam5-siok, chin-kiam3 e5 su7.  Kau3 u7 theng5-tou7, i i2-keng u7 kam2-kak pun2-sin e5 thian-hun7, tiaN7-tioh8 si7 tioh8 choe3 Bi2-sai3-a e5 chiu2-kiN peng, iah8 i i2-keng u7 koan-sim teh ng3-bang7, teh theng3-hau7 I “chhin-chhiuN7 chiu2-kiN e5 lang5, ng3-bang7 thiN-kng.”
	Lan2 put-chi2 chu3-bak8 i hit ho7 pi-chham2 e5 heng5-chong7; sou2 chheng7 si7 hit ho7 chhou-ia2 e5 i-chiuN5, sou2 tiam3 si7 ti7 Si2-hai2, bo5 lang5 kau3 e5 sou2-chai7.  Put-si5 tioh8 kou-tok8 , lai5 teh su-siong2 i e5 khun3-lan5 e5 bun7-toe5, siong5-siong5 tu2-tioh8 giau5-gi5 kau3 sit-chi3, lai5 cheng-chian3 ti7 i e5 sim-lai7.  Bo5 chit8 lang5 beh bian2-le7 i, chheng-chan3 i.  Ki5-sit8 i choan5-jian5 bo5 kou3-tioh8 ka-ki7.  “Goa2 chi2-u7 si7 ti7 khong3-ia2 teh kio3 e5 e5 siaN.”  I bo5 ui7-tioh8 pun2-sin lai5 tou(**tou5)-bou5 sim2-mih8, ia7 bo5 tit-tioh8 sim2-mih8.  I put-ko3 si7 khui-mng5 hou7 pat8-lang5 jip8 na7-tiaN7.  I si7 ui2-tai7 e5 lang5, teh ka7 lang5 kiaN5 soe2-le2, chong2-si7 ka-ki7 koat-toan3 m7-bat siu7 soe2-le2.  I bo5 thang chhin-chhiuN7 pat8-lang5 thang tit-tioh8 kap Ia5-sou saN kau-poe5 e5 khoai3-lok8.  Pat8-lang5 long2 teh jip8 ti7 i sou2 soan-thoan5 e5 Siong7-te3 e5 kok, iau2-ku2 ti7 hit si5, i tioh8 siu7-hai7 ti7 kaN-gak8 e5 lai7-bin7.
	Sit8-chai7 i si7 pi-chham2, kou-tok8 e5 lang5.  Chong2-si7 Siong7-te3 khah siong5 si7 chhin-chhiuN7 an2-ni teh hun3-lian7 i choe3-toa7 e5 sian-ti i2-kip8 soat-kau3-chia2.  Tui3 ti7 i e5 thiam5-cheng7, tan-sun5, sin3-giong2 Siong7-te3 e5 sim, u7 pang-chan7 i thiat-toe2 lai5 jiat8-sim, khak-sin3 i e5 su2-beng7, soa3 choan5-jian5 bo5 kiaN lang5 e5 bin7-sek, tui3 an2-ni hou7 i chiaN5-choe3 hap8-gi5, lai5 pi7-pan7 i e5 Chu2 e5 lou7 e5 lang5.  Tui3 ti7 i e5 thiam5-cheng7 e5 seng-oah8, hou7 i u7 it-hoat kam2-kak Siong7-te3 u7 sit8-chai7 ti7-teh, hou7 i it-hoat beng5-pek8 Bi2-sai3-a sou2 tui3 hia lai5 hit e5 Bo5 khoaN3-kiN3 e5 se3-kai3.
	Kiat-kiok8 i e5 si5 i2-keng kau3.  Lan2 u7 thak8-tioh8 kong2, “The5-pi2-liu5 Kai-sat che7-ui7 e5 chap8-gou7 ni5, pun2-tiu Pi2-liap8-to, choe3 Iu5-thai3 e5 chong2-tok, Hi-lut8 choe3 Ka-li7-li7 hun-hong e5 jin5-kun, i e5 hiaN-ti7 Hui-lek8 choe3 I2-thou2-li7-a kap Pek-liap8-kho2-ni5 toe7-hng hun-hong e5 jin5-kun, Lu7-sat-liap8 choe3 A-pi2-ni5 hun-hong e5 jin5-kun, A-na2 kap Kai-a-hoat choe3 che3-si-thau5 e5 si5, Sat-ka-li7-a e5 kiaN2 Iok-han7 ti7 khong3-ia2-nih8, Siong7-te3 e5 oe7 kau3 ti7 i.  I chiu7 kau3 Iok-tan3 ho5 e5 si3-hng, thaon5 hoan2-hoe2 e5 soe2-le2, hou7 lang5 tit-tioh8 sia3-choe7, chhin-chhiuN7 sian-ti I2-sai3-a e5 chheh sou2 ki3 e5 oe7 kong2, U7 teh kio3 ti7 khong3-ia2 e5, i e5 siaN kong2: Pi7-pan7 Chu2 e5 lou7, siu tit8 I e5 sio2-lou7.

	Iok-han7 sou2 chiap-chhiok--tioh8 e5, long2 si7 chhiN-chham2, siu7 jiu2-lin2 e5 peh-siN3.  Hiah e5 oan3-hun7 in e5 lang5 e5 chhiu2, u7 chin chan5-jim2 khoa3 ti7 in e5 keng-thau5 teng2.  Tu2-chiah sou2 in2-khi2 hiah e5 lang5-mia5, long2 u7 hian2-chhut hit e5 cheng5-heng5.  The5-li2-liu5 Kai-sat  si7 chit8-e5 choan-che3 e5 jin5-kun.  Pun2-tiu Pi2-liap8-to si7 pi2 i2-cheng5 e5 cheng3-hu2 koh khah gau5 biau2-si7 in it-chhe3 e5 chong-kau3 siong7 e5 bun7-toe5.  Che3-si-thau5 bo5 chin7-chit, siu7 it-poaN kong-jian5 e5 hui2-pong3, toa7 to-sou3 e5 bin5-chiong3 iu5-goan5 si7 oh-tit thang ng3-bang7 u7 sim2-mih8 khah ho2 e5 sou2-chai7.  Peh-siN3 kap che3-si si7 long2 siang7-khoan2.  Pa-lek8-su-theng3 si7 i2-keng song3-sit i e5 ng3-bang7.  Cha2-si5 I2-sek-liat8 e5 cheng-sin5 si7 i2-keng si2--khi3.  Hit e5 oah8-mia7 e5 i5-it e5 ki3-ho7, chi2-u7 hian2-chhut ti7 pak-peng5 hiah e5 Kok-chui7 tong2, i2-kip8 ti7 Ka-li7-li7 hit e5 chu7-iu5 e5 soaN-toe7 sou2 u7 hiah e5 chok-loan7 e5 Tok8-lip8 tong2 e5 tiong-kan; in e5 sim oan3-hun7 goa7-kok lang5, lai5 choe3-thau5 koan2-hat in, soa3 teh ng3-bang7 cha2-si5 Ia5-ho5-hoa choe3 in e5 Ong5, hit e5 seng7-tai7 e5 jit8 e5 sit8-hian7.  Chin7-chai7 chhu3-bi7 e5, chiu7-si7 oe7 thang khoaN3-kiN3 ti7 hiah e5 poan7-tou5 e5 tiong-kan, u7 chit8 e5 si7 Ia5-sou e5 hiaN-ti7, kio3-choe3 Se-bun5, tui3 an2-ni lang5 chheng i si7 Jiat8-sim tong2 e5 Se-bun5.  Chiah e5 lang5 put-si5 si7 hou7 cheng3-hu2 sou2 teh chhau-hoan5 e5.  In ai3 eng7 to-kiam3 lai5 heng-khi2 goa7-heng5 e5 Siong7-te3 kok, ki5-sit8 hoan7-na7 kiah8-to e5, beh tui3 to lai5 si2.  Chong2-si7 in koat-toan3 bo5 loe2-chi3, ng3-bang7 ti7 u7 chit8-jit8 Siong7-te3 e5 kok tek-khak beh sit8-hian7.
	Ti7 hit ho7 chhiN-chham2 e5 chong7-thai3, hit khoan2 ng3-bang7, chiau3-khoaN3 si7 ki5-iN7 e5 su7, iau2-ku2 si7 u7 khui-khoah pian3-thoan5 ti7 cheng3 peh-siN3 e5 tiong-kan.  Tu2-chiah khiok goa2 u7 sia2 kong2, “Cha2-si5 I2-sek-liat8 e5 cheng-sin5 si7 i2-keng si2--khi3.”  Chong2-si7 che si7 kan-ta chiau3 sou2 khoaN3 e5 i3-su3 na7-tiaN7.  Tui3 piau2-bin7 lai5 khoaN3, si7 i2-keng si2--khi3, si7 siu7 lang5 ap-pek, iau2-ku2 si7 chhin-chhiuN7 tang-thiN si5 sng-seh teng2 kou-ta5 e5 chhiu7 chit8-poaN, ti7 hit e5 e7-bin7 u7 chhim-chhim kiong5-tai7 e5 ng3-bang7, ai3 tit-tioh8 chiong-lai5 e5 chin2-kiu3 ti7-teh.  Hit e5 ng3-bang7, kiN3-na7 u7 tu2-tioh8 sim2-mih8 tut8-jian5 e5 chhi3-kek e5 si5, si7 oe7 chin2-chok kau3 ti7 tak8 lang5 e5 sim-toe2.
	Ti7 I2-sek-liat8 lek8-su2 tiong, te7-it tu3-hian7 koh si7 te7-it thang chhiN-kiaN e5, chiu7-si7 ti7 chit e5 si5-tai7, choan5 Iu5-thai3 e5 se3-kai3, sou2 hian2-chhut hit e5 thiam5-cheng7, koh kin2-tiuN ti7-teh ki5-thai7 e5 cheng-sin5.  Be7 u7 sim2-mih8 kok-bin5 ti7 in e5 lek8-su2, bat hian2-chhut chhin-chhiuN7 Bi2-sai3-a  tu2-tu2 beh lim5-kau3, hit-si5 e5 Iu5-thai3-kau3 sou2 hian2-chhut e5 hian7-siong7, hiah gau5 giu2 lang5 e5 sim, hou7 lang5 chhiN-kiaN.  In-ui7 siang7 lou7-be2 teh kan-cheng3 Hit e5 sou2 beh lai5--e5, e5 sian-ti e5 chham3-gu2, i2-keng ke3-liau2 gou7-pah ni5 ku2, ti7 hit tiong-kan ia7 long2 iau2-be7 u7 sim2-mih8 tong7-cheng7.
	Tng hit-si5, lan2 u7 khoaN3-kiN3 KiaN5 soe2-le2 Iok-han7 chhou-chhou chhut-thau5, “cheng3-lang5 sim-lai7 chiu7 teh gi7-lun7, Iok-han7 kiam2-chhai2 si7 Ki-tok.”  Lan2 ia7 u7 thiaN-kiN3 cheng3-lang5 te7-it tai7-seng jiat8-jiat8 lai5 mng7 i kong2, “ChhiaN2 ka7 goan2 kong2, Li2 si7 I2-li7-a lai5 beh pi7-pan7 lou7 e5 mah?  Li2 si7 Ki-tok mah?  Li2 si7 hit e5 sou2 beh lai5 e5 mah?”  Chhin-chhiuN7 an2-ni, lan2 oe7 kam2-kak lan2 si7 khia7-khi2 ti7 chit8 e5 jiat8-chhiat teh ng3-bang7 e5 khong-khi3 e5 tiong-kan.
	Tu2-tu2 ti7 chit e5 si5-chun7, hut-jian5 tui3 khong3-ia2 u7 siaN au5-kio3 kong2, “Siong7-te3 e5 kok kun7 lah!”
	Ia5-lou7-sat-leng2 u7 chiam7-chiam7 io5-choah khi2--lai5.  U7 chin thang chhiN-kiaN e5 hong-bun5, chhin-chhiuN7 tui3 khong-tiong teh khi2.  Ti7-chia ti7-hia long2 teh tam5-lun7 hit e5 khia7-khi2 ti7 soaN-kan e5 seng3-chia2, hit e5 o3-biau7 e5 jin5-but8, i oan2-jian5 si7 chhin-chhiuN7 it-poaN e5 lang5 sou2 teh liau5-bang7 e5 I2-li7-a, sou2 chheng7 si7 Lok8-to5-mng5, sou2 ha5 ti7 io-nih e5, si7 phe5-e5 toa3.  U7 lang5 u7 tu2-tioh8 hiah e5 ti7 soaN-tiuN5 thiaN-kiN3 Iok-han7 kong2 to7-li2 e5.  Au7-lai5 ti7 tiap-a2(**tiap8-a2)-ku2 e5 tiong-kan, ti7 siaN5-nih8 u7 siu7 kam2-tong7 e5 siaN teh hoat-chhut, au5-kio3 kong2, “Goan2 u7 thiaN-kiN3, u7 khoaN3-kiN3 i.  I si7 I2-li7-a koh to3-tng2 lai5!  I teh khian3-chek lan2 e5 choe7!  I teh kio3-chhiN2 lang5 tioh8 hoan2-hoe2!  I teh thoan5-po3 Siong7-te3 e5 kok!  I teh kong2-khi2 koan-he7 Hit e5 sou2 beh lai5 e5, e5 chhiN-kiaN e5 su7!”

	Ti7 chit geh8-jit8 e5 tiong-kan, choan5 Iu5-thai3 toe7 long2 io5-choah khi2--lai5.  Ti7 tak8 tiau5 lou7 oe-oe khoeh-khoeh, u7 choe7-choe7 sun5-le2-chia2, koaN2-kin2 beh khi3 Iok-tan3-ho5 chiu7-kun7 i, chiu7-si7 u7 ta-pou, cha-bou2, u7 siaN5-nih8 lang5, hiong-chhoan lang5, u7 seng-li2 lang5, u7 thiu-hiong3 e5, u7 pou7-peng, u7 choh-sit lang5, u7 keng-hak8-su7, u7 liap8-pi2.  Chiu7-si7 ke3-liau2 ku2-ku2 Ia5-sou ia7 iau2 u7 koh the5-khi2 hit si5 lang5 chaiN2-iuN7 siu7 kam2-tong7, chin3-cheng5 kau3 Iok-tan3 e5 cheng5-keng2, kong2, “Lin2 cheng5 chhut-khi3 khong3-ia2, beh khoaN3 sim2-mih8?”

	Pa-lek8-su-theng3 chit-tiap8 si7 chin giam5-siok, siu7 kam2-tong7 e5 si5-chun7.  Hit e5 hian7-siong7 si7 chhin-chhiuN7 lan2 sou2 bat keng-giam7--ke3.  Ti7 Ui2-lek8-su7 (Wales), Ai3-ni2-lan5 (Ireland), i2-kip8 ti7 Bi2-kok (America), bat u7 choe7-choe7 pai2 khoaN3-kiN3 hit ho7 siu7 kam2-tong7 kau3 oe7 thiu-choah e5 hian7-siong7, ti7 kui2 na7 geh8-jit8 e5 tiong-kan, ti7 tak8 sou2-chai7 long2 si7 thiaN-kiN3 lang5 teh hoan2-hoe2, teh ki5-to2, long2 si7 teh chong-kau3 kong5.  Au7-lai5 hit e5 kam2-tong7 liam5-piN bo5--khi3, kiat-kiok8 m7-si7 u7 loa7-nih8 ku2-tng5 e5 kong-hau7 ti7-teh.
	Chong2-si7 ti7 chit nng7 chan5 e5 tiong-kan, ia7 u7 toa7 cheng chha ti7-teh.  Iok-han7 m7-si7 kan-ta kio3 lang5 lai5 hoan2-hoe2 na7-tiaN7.  Koh chin3 chit8 pou7 chiu7-si7 chiong chit e5 hoan2-hoe2 beh choe3 hit e5 sou2 beh lai5 e5 toa7 e5 su7-kiaN7 e5 pi7-pan7, chhin-chhiuN7 cha2-si5 I2-sek-liat8 lang5 ti7 Se-nai2-soaN ka-ki7 chheng-khi3, pi7-pan7 sim lai5 thiaN Siong7-te3 e5 siaN chit8 poaN.  Chhin-chhiuN7 an2-ni, Iok-han7 kio3 lang5 hoan2-hoe2, si7 bit8-chiap koan-lian5 ti7 Bi2-sai3-a e5 chhut-hian7, sou2-i2 Iu5-thai3 lang5 u7 chit8 ku3 siok8-gu2 teh kong2, “siat-su2 I2-sek-liat8 lang5 na7 u7 chit8 jit8 sit8-chai7 hoan2-hoe2, Tai7-pit8 e5 kiaN2 un2-tang3 beh lim5-kau3.”
	Chit e5 soat-kau3-chia2 Iok-han7, eng7 giam5 e5 oe7 toa7 siaN au5-kio3 kong2, “Lin2 tioh8 hoan2-hoe2, in-ui7 Siong7-te3 e5 kok kun7 lah.  Lin2 phah-sng3 chit e5 teh-beh lai5 e5 Siong7-te3 e5 kok, si7 khin-khoai3 e5 su7 mah?  Lin2 phah-sng3 lin2 tiam3 ti7 bo5 hoan5-lo2 an-jian5 e5 chong7-thai3, ka-ki7 i2-keng pi7-pan7 pian7 lah mah?  Lin2 tioh8 hoan2-hoe2!  Lin2 tioh8 hoan2-hoe2!  Chit-tiap8 si7 lin2 e5 bin5-chok8 e5 choan2-ki.  Pou2-thau5 si7 i2-keng he7 ti7 chhiu7-thau5.  KiN3-na7 chhiu7 bo5 kiat ho2 ke2-chi2 e5, chiu7 chho3 i, hiat loh8 he2.  Tioh8 pang3-sak lin2 e5 ke2-ho2, ke2-choe3, bo5 seng5-sit8 e5 sim!  Tioh8 kiat-hap8 ti7 hoan2-hoe2 e5 ke2-chi2.  In-ui7 Bi2-sai3-a teh-beh lai5.  I e5 chhiu2 theh8 poa3-ki, beh chiong I hit-tiuN5 e5 beh8 it-chin7 poa3, siu i jip8-chhng; chong2-si7 beh8-hiuN7 chiu7 eng7 be7 hoa e5 he2 sio i.  Boh8-tit ka-ki7 phah-sng3 kong2, U7 A-pek-liap8-han2 choe3 goan2 e5 Pe7; in-ui7 Siong7-te3 oe7 tui3 chiah e5 chioh8-thau5 chhut kiaN2-sun hou7 A-pek-liap8-han2.”
	Iok-han7 koh kan-cheng3, kong2, “M7-si7!  Goa2 m7-si7 Bi2-sai3-a.  Goa2 m7-si7 sian-ti.  Goa2 chiu7-si7 teh kio3 ti7 khong3-ia2 e5, i e5 siaN kong2, ‘Siu-tit8 Chu2 e5 lou7.  I i2-keng khia7-khi2 ti7 lin2 tiong-kan, lin2 m7-bat I.  I chiu7-si7 te3-be2 goa2 lai5 e5, chiu7 thau2 I e5 oe5-toa3, goa2 iah8 boe7 kham-tit.  Goa2 chi2-u7 hong7-chhe lai5 pi7-pan7 lin2 e5 sim, thang kui ti7 I, sou2-i2 goa2 lai5 eng7 chui2 ka7 lin2 kiaN5 soe2-le2, hou7 lin2 hoan2-hoe2; chong2-si7 I beh eng7 Seng3 Sin5, eng7 he2 ka7 lin2 kiaN5 soe2-le2.”
	Iok-han7 tui3 chit8 sou2-chai7 soa2 ke3 chit8 sou2-chai7, sun7 hit tiau5 ho5 tit8-tit8 chiuN7 pak khi2--khi3, iau2-ku2 jit8-jit8 na2 ke-thiN kui toa7 tin7 e5 lang5 lai5 te3 i.  I kau3 chit8 sou2-chai7 kio3-choe3 Pek-tai7-ni5, li7 Na2-sat-lek8 u7 ji7-chap8 eng-li2 e5 lou7, hit-si5 u7 chit8 e5 thiam5-cheng7 siau3-lian5 e5 Na2-sat-lek8 e5 hiong-chhoan lang5, tui3 soaN-lou7 tit8-tit8 loh8--khi3 khia7 ti7 cheng3-lang5 e5 tiong-kan, lang5 long2 bo5 chu3-i3--tioh8.
	Hit jit8 Ia5-sou sou2 khoaN3-kiN3 e5, si7 chit e5 cheng5-keng2.  Chiu7-si7 u7 khoaN3-kiN3 chit e5 jiat8-sim ka, i e5 bak8-chiu u7 beng5-liang7, bin7-mau7 ia3-lan2, khia7 ti7 hoaN7-teng2 lai5 thou2-lou7 i e5 sim-pak.  Ti7 i e5 sin-piN u7 kui toa7 tin7 siu7 kam2-tong7 e5 peh-siN3, chiong5-tiong u7 e5 si7 teh kong2 ki-chhi3 e5 oe7, u7-e5 si7 teh mng7, u7-e5 si7 sim-lai7 hun7-loan7 teh ki5-koai3, toa7-pou7-hun7 e5 lang5 si7 chim3 ti7 chong-kau3 kam2-cheng5 e5 pho-long7 tiong, na5-au5-kng2 tiN7, lai5 hoe2-gou7 in e5 choe7-ok.  Hit jit8 kek8 toa7 tin7 e5 lang5 chu7-chip8, chiau3 sou2 ki3-chai3 e5 kong2, “Hit-si5 Ia5-lou7-sat-leng2, thong Iu5-thai3, i2-kip8 Iok-tan3 ho5 e5 si3-hng e5 cheng3-lang5 chhut-lai5, chiu7-kun7 i; ti7 Iok-tan3 ho5 tui3 i siu7 soe2-le2, jin7 in e5 choe7.”  Che si7 Ia5-sou hit jit8 sou2 khoaN3-kiN3 e5 cheng5-keng2.
	Jit8 ke3 jit8, I chu3-bak8 khoaN3 in.  Ji5-hou7 tng u7 chit8 jit8 cheng3-lang5 e5 soe2-le2 long2 chheng-chho2, Iok-han7 ka-ki7 teh khia7 e5 si5, Ia5-sou ka-ki7 kiaN5 oa2 khi3 chui2-piN chiu7-kun7 i.  Lanthang2 chim-chiok lai5 siong2-siong7, I tu2 oa2-khi3 e5 si5, KiaN5 soe2-le2 e5 Iok-han7 e5 bin7, un2-tang3 si7 hut-jian5 chin chhiN-kiaN, hian2-chhut giam5-siok e5 thai3-tou7, u7 ki5-koai3, hun7-loan7, gong5-ngiah8 e5 bin7-sek.  Au7-lai5 i put-chi2 chhiN-chin lai5 hoat-chhut hit e5 jiat8-seng5, kiaN-ui3 e5 chit-bun7, mng7 kong2, “Chit e5 si7 chi7-chui7?”
	Choe3 gin2-na2 e5 si5, in tek-khak u7 siong-hoe7 chiah tioh8, chong2-si7 kau3 seng5-lian5 e5 tiong-kan, beng5-beng5 si7 bo5, in-ui7 Iok-han7 u7 kong2, “Goa2 m7-bat I.”  Toa7-bin7 i si7 m7-chai-iaN2 Bi2-sai3-a si7 i2-keng lim5-kau3 ti7 toe7-bin7-chiuN7, a2-si7 I teh-beh hut-jian5-kan eng7 koan5-leng5 kap eng5-kng tui3 thiN-nih8 loh8--lai5.  Chong2-si7 ti7 chit e5 Lang5 e5 bin7-cheng5, i khak-chhiat u7 siu7 kam2-tong7 kau3 ti7 sim-te2.  Iok-han7 chai ti7 i e5 bin7-cheng5, chit e5 Lang5 e5 lai7-bin7, u7 hit ho7 gau5 kam2-tong7 lang5 e5 ki5-iN7 e5 lat8 ti7-teh.
	Au7-lai5, Ia5-sou giah8 bak8 tit8-tit8 khoaN3 i e5 bin7.  Au7-lai5, i chiah chai-iaN2 lah! i chiah chai-iaN2 lah!  Ia5-sou chiu7-si7 i ti7 kui2-na7 ni5 bo5 liau5 e5 tiong-kan, sou2 teh theng3-hau7 e5, ti3-i3 aN3 i e5 hi7-khang sou2 teh soe3-ji7 beh thiaN I e5 kha-pou7 e5.  Chit-tiap8 chai, I chiu7-si7 Bi2-sai3-a, I2-sek-liat8 lang5 sou2 teh hi-bong7 e5 lah, I taN lim5-kau3 lah!
	Lan2 thang siong2-siong7, hit-si5 Iok-han7 e5 cheng-sin5 e5 hun7-loan7 kau3 chaiN2-iuN7!  I e5 sim-lai7 chhiN-kiaN, hang5-hok8, tut8-jian5 pian3-oaN7 i e5 siaN-im.  Tu2-a2-chiah i si7 chhin-chhiuN7 u7 koan5-peng3 e5 khoan2, lai5 khian3-chek Hoat-li7-sai3 lang5 kiau-ngou7 e5 sim, kong2, “Tok8-choa5 e5 lui7 ah, chi7-chui7-a2 chi2-si7 lin2 siam2-pi7 chiong-lai5 e5 siu7-khi3 ah?”  chong2-si7 chit-tiap8 i sou2 u7 iong2-kam2, sou2 u7 e5 khak-sin3, long2-chong2 song3-sit--khi3.  I kong2, “An3-choaN2?  Goa2 hap8-kai tioh8 tui3 li2 siu7 soe2-le2, li2 hoan2-tng2 chiu7-kun7 goa2 mah?”
	Chong2-si7 Ia5-sou eng7 un-jiu5 e5 thai3-tou7 lai5 chhiaN2 i chiap-soa3 chin7 i e5 chit-hun7, ka7 I kiaN5 soe2-le2.  U7-iaN2!  Ia5-sou bo5 khiam3-eng7 tioh8 siu7 soe2-le2 lai5 hoan2-hoe2 choe7.  Put-ko3 chit e5 soe2-le2 si7 piau2-beng5 I tui3 chit-tiap8 khi2 beh jip8 ti7 kiu3 leng5 e5 kang e5 i3-su3.  Ia5-sou ai3 kap hiah e5 choe3 te7-it pi-chian7 e5, saN-kap sun7-than3 chit e5 le2-sek.  “TaN chhiaN2 un2 goa2, in-ui7 lan2 hap8-gi5 tioh8 an2-ni, lai5 chin7 long2-chong2 e5 gi7.”  Tui3 an2-ni, Iok-han7 u7 un2 I.  Iok-han7 chiu7 hoaN7-chhiu2 ti7 I e5 teng2-bin7, hou7 I kui7-loh8 ti7 chui2-nih8.  Tui3 hit-tiap8 khi2, I chiu7 chiap-lap8 I e5 chit-hun7.  I e5 su seng-gai5 chiu7 i2-keng soah.  Sin e5 si5-ki5 i2-keng khai-si2.  Tui3 Na2-sat-lek8 e5 kang-tiuN5 chhut-lai5 chit e5 pi-chian7 e5 hiong-chhoan lang5, tui3 hit-tiap8 khi2 si7 chiaN5-choe3 Siong7-te3 e5 Bi2-sai3-a.
	Au7-lai5 in u7 tu2-tioh8 chit8 chan5 koat-toan3 bo5 boe7 ki3-tit--khi3 e5 su7, chiu7-si7 Ia5-sou i2-keng siu7 soe2-le2, tui3 chui2 chiuN7--lai5 teh ki5-to2, kiam2-chhai2 si7 teh ki5-to2 I sou2 te7-it hoaN-hi2 hit e5 ki5-to2-bun5, kong2, “Pe7 ah.  Goan7 Li2 e5 kok lim5-kau3, Li2 e5 chi2-i3 chiaN5 ti7 toe7-nih8, chhin-chhiuN7 ti7 thiN-nih8,” hit-si5 thiN hut-jian5 khui, in u7 khoaN3-kiN3 Siong7-te3 e5 Sin5, chhin-chhiuN7 chiN2-a2 kang3-lim5 ti7 Ia5-sou e5 teng2-bin7; koh u7 thiaN-kiN3 tui3 thiN u7 siaN, chiu7-si7 Siong7-te3 e5 siaN, kong2, “Chit e5 si7 goa2 sou2 thiaN3 e5 KiaN2, goa2 sou2 hoaN-hi2 e5.”  Iok-han7 khak-sit8 ti7 chit-tiap8 u7 chai-iaN2 i u7 khoaN3-tioh8 Ki-tok.
	Ti7 khah au7-lai5, Iok-han7 hou7 lang5 koaiN-kaN e5 si5, ti7 hit e5 ou-am3 sit-i3 e5 sun3-kan, i tui3 Ia5-sou khiok si7 bat keng-giam7--tioh8 tiap-a2(**tiap8-a2)-ku2 e5 gi5-sim.  Ti7 i si2 liau2-au7, i e5 hak8-seng tiong chit8 e5 oe7 ki3-tit in e5 sian-siN u7 chaiN2-iuN7 bat chhe-khian2 nng7 e5 hak8-seng lai5 mng7 Ia5-sou kong2, “Sou2 beh lai5 e5 , si7 li2 mah? a2-si7 goan2 tioh8 koh ng3-bang7 pat8 lang5 ah?”  Chong2-si7 ti7-teh ka7 Ia5-sou kiaN5 soe2-le2 e5 si5, i chiu7 long2 bo5 giau5-gi5.  Ia5-sou siu7 soe2-le2 liau2-au7, i u7 giam5-siok lai5 tui3 i e5 theng3-chiong3 kong2, “U7 khia7 ti7 lin2 tiong-kan e5, lin2 m7-bat I.”  Au7-lai5 Ia5-sou siu7-chhi3 liau2-au7, hit-si5 i ia7 koh-chai3 khoaN3-kiN3 I, ia7 u7 au5-kio3 kong2, “Li2 khoaN3, Siong7-te3 e5 IuN5-ko!”



Te7-2 chiuN	Siu7-Chhi3

	“Hit-si5 Ia5-sou hou7 Seng3 Sin5 chhoa7 kau3 khong3-ia2, beh siu7 Mou5-kui2 chhi3.”  Che tu2-tu2 si7 siu7 soe2-le2 liau2 e5 su7.  Lan2 u7 thiaN-kiN3 kong2, hit e5 cheng5-keng2 chiu7-si7 goa7-bin7 e5 khoan5-keng2, i2-kip8 lai7-bin7 e5 keng-giam7 u7 chek-si5 pian3-oaN7.  Chiu7-si7 tui3 Soe2-le2 kau3 ti7 Siu7-chhi3.  Tui3 Kng kau3 ti7 Am3.  I khoaN3-kiN3 thiN khui, u7 thiaN-kiN3 Pe7 e5 siaN liau2, u7 tit8-tit8 hou7 Seng3 Sin5 chhoa7 kau3 khong3-ia2 beh siu7 Mou5-kui2 chhi3.
	Hok-im-su tui3 chit chan5 u7 put-chi2 tui3-tiong7, che si7 teh piau2-si7 chit chan5 m7-si7 kan-ta ngou2-jian5 e5 su7, si7 ti7 Ia5-sou seng-gai5 tiong chit8 e5 giam5-siok, koh si7 te7-it tiong7-tai7 e5 choan2-ki, che si7 kau3-giah8 beng5 e5 su7-sit8.  Chiau3 khoaN3, I u7 chhim-chhim teh siuN7 I e5 tiong7-tai7 e5 su2-beng7, sim-lai7 u7 khou2-thang3, u7 be5-loan7, teh tui-chhe7 thang siam2-pi7 e5 lou7, iah8 Sat-tan3 thang kiaN e5 khui3-lat8, u7 kap I teh saN cheng-chian3, ai3 in2-iu2 I, ai3 chhoa7 I jip8 ti7 phian-lou7, lai5 li7-khui I sou2 eng-kai kiaN5 e5 lou7-cham7.  I chiaN5-choe3 lang5, ai3 beh kian3-siat Siong7-te3 e5 Kok, tioh8 u7 chhin-chhiuN7 lang5 e5 khoan2-sit, ai3 tai7-seng kap Mou5-kui2 e5 kok e5 khui3-lat8 kau-chian3, soa3 lai5 khah-iaN5 i chiah oe7 eng7-tit.
	U7 chit8 jit8, lan2 e5 Chu2 u7 tui3 kui2 mia5 e5 hak8-seng lai5 kong2-khi2 chit e5 Siu7-chhi3 e5 kou3-su7.  Toa7-bin7 lun7 hit e5 chhim-o3 e5 sou2-chai7 si7 poaN5-ke3 in sou2 oe7 thang li2-kai2 e5.  Toa7-bin7 ui7-tioh8 an2-ni, I u7 eng7 kan2-tan e5 hoat-tou7 lai5 kong2 hou7 in thiaN.  Chong2-si7 sui-jian5 si7 eng7 kan2-tan e5 hoat-tou7, lan2 ma7-si7 iau2 teh giau5-gi5 kiaN-liau2 in thiaN-liau2 si7 kah na2 chhin-chhiuN7 lan2 e5 khoan2.  In thiaN-liau2 kiam2 u7 chap8-hun thau3-thiat.  Phah-sng3 in ma7 u7 piau2-si7 in e5 boe7 li2-kai2, lai5 chheng2-kau3, ai3 I e5 chi2-si7, chhin-chhiuN7 teh lun7 tui3 ThiN-nih8 loh8-lai5 e5 oah8-mia7 piaN2 hit e5 o3-biau7 e5 ka3-si7, hit si5 e5 chong7-thai3 chit8 poaN (Iok-han7 6 chiuN).  Lan2 khiok-si7 bo5 thiaN-kiN3 kong2 an3-choaN2.  Kiam2-chhai2 si7 in-ui7 ai3 lan2 pun2-sin lai5 kho2-chhat chit e5 su7 ia7 ku2 kaN2.  Sou2-i2 lan2 tioh8 ai3 tng-bin7 ti7-chia lai5 siuN7 chit e5 bun7-toe5.

	Lan2 tai7-seng ai3 tui3 chit nng7 e5 lan5-toe5 lai5 chhut-hoat.  Lan2 kiam2-tioh8 chiau3 sou2 u7 ki3-chai3 e5 chit8-tiam2, chit8-uih8 lai5 thak8, chiu7-si7 kong2, ti7 khong-tiong u7 thiaN-kiN3 phaiN2-sin5 e5 siaN-im, u7 khoaN3-kiN3 chit8 e5 ou-ou u7 koan5-peng3 e5 oah8-mih8, lai5 chhoa7 Ia5-sou ti7(**e5) jiok8-the2 kau3 ti7 soaN-teng2, Seng3-tian7 e5 be2-liu mah?  A2-si7 thang kong2, chit e5 kou3-su7 put-ko3 si7 I teh bio5-sia2 Pun2-sin e5 cheng-sin5-chiuN7 kau-chian3 e5 keng2-hong2 mah?  Siat-su2 lan2 na7 soe3-ji7 lai5 koan-chhat hit e5 Siu7-chhi3 e5 chong7-hong2, lan2 chi3-chio2 oe7-thang siong2-siong7, u7 chit8 lang5 kou-tok8 bo5 liau5 tiam3 ti7 khong3-ia2, bo5 lang5 sou2 kau3 e5 chioh8-tong7, chiam5-su bek8-siong2, ti7 si3-chap8-jit8 ku2, kin2-sin7 lai5 ti2-khong3 hit e5 teh chhi3-lian7 I e5 sim-sin5 e5 bo5 heng5 phaiN2-sin5 e5 khui3-lat8, chhim-chhim lai5 siuN7 I e5 su2-beng7, chiong Sat-tan3 tui3 I sou2 the5-si7 hit ho7 khoaN3 si7 thang chiap-lap8, ki5-sit8 si7 phaiN2 e5 ke3-ek8, it-it khoaN3-phoa3 i e5 chin-siong3, toan3-jian5 ka7 i ku7-choat8.  Na7-si7 chiau3 an2-ni khoaN3, lan2 tiong-kan u7 lang5 beh kam2-kak si7 khah chu7-jian5, khah chhin-chhiuN7 lan2 pun2-sin sou2 bat keng-giam7 e5 khoan2-sit ia7 bo5 tek-khak.
	Lun7 chit nng7 khoan2 e5 thai3-tou7, chai7 Ia5-sou sit8-chai7 si7 siang7 chit8-iuN7, in-ui7 chu7-jian5 I un2-tang3 seng5-jin7 ti7 I e5 sin-piN u7 phaiN2 e5 mih8, hek8-chia2 si7 u7 heng5 e5, a2-si7 bo5 heng5 e5 ti7-teh.  Siat-su2 lan2 na7 seng5-jin7 ti7 I e5 sim-lai7 sou2 siu7 it-chhe3 e5 siaN-im, khoaN3-choe3 si7 chin-sit8 e5 chhi3, iu7-koh hiah e5 siaN-im, m7-si7 tui3 I e5 bo5 choe7 e5 sim-sin5 hoat-chhut, si7 tui3 goa7-bin7 jip8-lai5 e5, bo5 lun7 ta2-loh8 chit8 khoan2 e5 siat-siong2, goa2 siuN7 to long2 oe7 thang chiap-lap8.

	Na7-si7 an2-ni, lan2 boe7 bian2-tit ai3 chek-si5 chin3-cheng5 koh lai5 siuN7 chit8 e5 iau2 koh-khah tiong7-tai7 e5 bun7-toe5.  Lan2 e5 Chu2 Ia5-sou to bo5 choe7, thai3-tho2 oe7 tu2-tioh8 Mou5-kui2 e5 chhi3 mah?  Chai7 lan2 e5 keng-giam7, Siu7-chhi3 si7 teh piau2-beng5 ti7 lan2 e5 lai7-tiong u7 phaiN2 e5 seng3-chit oe7 in3-tap chhi3 e5 iu2-hek8.  M7-ku2 Ia5-sou e5 jin5-seng3 si7 bo5 choe7, tui3 an2-ni, kiam2-chhai2 lang5 beh siuN7 I sou2 siu7 e5 chhi3, put-ko3 si7 chit8 cheng2 e5 bou5-gi2-chian3, bo5 u7 sit8-chai7 e5 gui5-hiam2 ti7-teh.
	Toan3-jian5 m7-si7!  Na7-si7 I sou2 siu7 e5 chhi3, m7-si7 sit8-chai7, lan2 tu2-tioh8 chhi3 e5 si5, chiu7 bo5 thang tit-tioh8 an-ui3.  Lan2 e5 chhi3 khak-sit8 m7-si7 chit8 cheng2 e5 bou5-gi2-chian3.  Lan2 chai lan2 sou2 siu7 e5 chhi3 si7 oe7 hou7 lan2 kau3 ti7 si2-bo5.  Seng3-chheh sou2 chi2-si7 lan2 chai chit e5 Sin5-seng3 e5 Sengl3?-chia2, chhiu2-nih8 sou2 theh8 e5 chian3-kah, na7-si7 to-chhiuN chhak8 be7 phoa3 e5, an2-ni si7 u7 sim2-mih8 li7-ek thang choe3 lan2 e5 bian2-le7?  Chit8 jit8 bat u7 chit8 e5 bi7-sin3-chia2, koh si7 u7 su-siuN2 e5 lau7-toa7-lang5, tui3 goa2 kong2, “Siat-su2 lin2 sou2 hok8-sai7 e5 Ki-tok si7 Sin5, chiu7 I sou2 siu7 e5 chhi3 si7 bo5 thang an-ui3 goa2.”  Sit8-chai7 si7 chin oh-tit in3-tap kau3 hou7 chit e5 lang5 oe7 hoaN-hi2 chiap-lap8.  Put-ko3 tui3 chit ku3 oe7, lan2 chai chit e5 lau7-toa7-lang5 u7 chin-sit8 e5 sim, him-bou7 ti7 ka-ki7 e5 sin-piN oe7 tit thang chhe7-tioh8 chit8 e5 oah8-oah8, sit8-chai7 bat chin chhiN-chham2 tu2-tioh8 chhi3-lian7, chhin-chhiuN7 i pun2-sin sou2 bat keng-giam7--e5 e5 peng5-iu2, ng3-bang7 thang chiaN5-choe3 chit8 e5 gau5 e5 toa7-hiaN lai5 tong5-cheng5 i, pang-chan7 i e5 it-seng.
	Chong2-si7 lan2 ai3 mng7, chit e5 bo5 choe7 e5 Ki-tok sit8-chai7 oe7 tu2-tioh8 chhi3 mah?  Seng3-chheh si7 u7 beng5-beng5 kan-cheng3 kong2, Si7!  I u7 sit8-chai7 tu2-tioh8 chhi3.
	Chit-tiap8 chhiaN2 lai5 siuN7 chit e5 bun7-toe5.  Lan2 sui-si7 kong2, I bo5 choe7, ki5-sit8 hit e5 i3-su3 m7-si7 kong2, choe7-ok e5 in2-iu2 koat-toan3 be7 hian2-chhut ti7 I e5 bin7-cheng5, ia7 m7-si7 kong2, I koat-toan3 be7 kam2-kak--tioh8 in2-iu2.  Hit e5 i3-su3 chi2-u7 si7 kong2, I koat-toan3 m7-kheng2 hok8-chiong5 choe7 e5 in2-iu2, sui-si7 gu7-tioh8 in2-iu2, I e5 sim-chi3 ka -ki7 oe7 khia7-chai7.  Lan2 na7 kong2, ti7 sim-lai7 u7 beng5-beng5 kam2-kak--tioh8 in2-iu2 tui3 goa7-bin7 teh jip8-lai5, kap ti7 sim-lai7 u7 choe7-ok e5 ou-tiam2, u7 i3-su3 ai3 beh hok8-chiong5 i, chit nng7 hang7 si7 u7 thian-ian e5 cheng-chha ti7-teh.  Sou2-i2 chhi3 thang kong2 si7 long2 bo5 u7 chit8 sut-a2 m7-ho2 e5 su7.  Lang5 na7 chin-sit8 lai5 hoe5-kou3 ti7 it-seng sou2 te7-it thang khoa-khau2, te7-it khoai3-lok8 thang siau3-liam7 e5, chiu7-si7 u7 khah-iaN5 ti7 chhi3 e5 su7.  Ah!  Khiok u7-iaN2, kho2-sioh lan2 bo5 u7 chiap8-chiap8 tit-tioh8 hit ho7 e5 keng-giam7!
	Put-ko3 chai7 lan2 u7 chhim-chhim keng3-khian5 e5 liam7-thau5 e5 lang5, si7 m7-kaN2 siuN7 lan2 e5 Chu2 chin-chiaN3 bat tu2-tioh8 chhi3 e5 in2-iu2.  Che si7 in-ui7 lan2 bo5 chap8-hun liau2-kai2, I u7 choan5-jian5 khiam-pi ka-ki7 lai5 chiaN5-choe3 lang5 e5 in-toaN.  Lan2 chu7-jian5 tioh8 si5-siong5 oe7 ki3-tit I si7 Chin-sit8 e5 Sin5 (Very God), iau2-ku2 ma7-si7 tioh8 chhut-lat8 chu2-tiuN I si7 ui7-tioh8 lan2 tai7-ke i2-kip8 lan2 e5 chin2-kiu3, lai5 chiaN5-choe3 Chin-sit8 e5 Lang5 (Very Man).  Hit e5 khah-iaN5 chhi3 e5, si7 Lang5 e5 Ia5-sou; m7-si7 Sin5 e5 Ia5-sou.  Lan2 e5 Thau5-lang5 khiam-pi lim5-kau3 se3-kan kap Mou5-kui2 kau-chian3, hit si5 I u7 pang3-he7 I sou2 u7 e5 kian-kou3 chhan3-lan7 e5 chian3-kah ti7 lan2 e5 sin-piN, chiaN5-choe3 lan2 e5 tang5-phoaN7, thng3 chhiah-kha kap lan2 pai5 tang5-liat8 lai5 kau-chian3.  I si7 bo5 chit8-sut-a2 khah koh-iuN7 ti7 pat8-lang5, su7-su7 si7 chhin-chhiuN7 lan2 chit8 poaN, sit8-chai7 u7 tu2-tioh8 chhi3.
	Lan2 oe7 liau2-kai2 I sou2 siu7 e5 chhi3, a2-si7 be7, chhiaN2 poah chit8-piN, put-ko3 Seng3-chheh to u7 chi2-si7 lan2 chai, Ia5-sou si7 u7 chhu2 lang5 e5 seng3-cheng5, kap lang5 siang7-khoan2, u7 it-chhe3 hap8-gi5 e5 iok8-bong7, chu7-jian5 e5 kheng-hiong3 ti7-teh; chiah e5 chai7 lan2 khiok si7 choe3 choe7-ok e5 mng5-lou7.  I u7 chhin-chhiuN7 lan2 chit8 poaN, oe7 pek-chhiat kam2-kak iau-go7 e5 kan-khou2, chhin-chhiuN7 ti7 Sip8-ji7-ke3 teng2, I ui7-tioh8 chhui3-ta e5 kan-khou2 u7 ai3 tho2 beh lim-chui2.  I e5 sin-the2 ia7-si7 chin gau5 kam2-kak thang3-thiaN3; chhin-chhiuN7 ti7 Khek-se-ma2-ni5, I e5 sim-sin5 iu-chhiu5 kau3 chhin-chhiuN7 sim-koaN beh phoa3-lih8.  “Siat-su2 na7 oe7 choe3-tit,” I kong2 chit-ku3, si7 piau2-beng5 ti7 hit si5 I chu7-jian5 u7 tu2-tioh8 in2-iu2, ai3 beh siam2-pi7 chiah e5 su7.
	Chhin-chhiuN7 an2-ni, lan2 beng5-beng5 chai, I bo5 choe7 e5 jin5-seng3 ia7-si7 be7 thang siam2-pi7 chhi3 e5 chhiN-chham2; ia7 hit e5 cheng-chian3 khah-siong5 si7 chin kek-liat8; put-ko3 I si7 chi2-u7 eng7 sit8-chai7 e5 lou2-lek8 lai5 khah-iaN5.  Seng3-chheh chaiN2-iuN7 kong2?  “In-ui7 I i2-keng siu7 khou2-lan7 lai5 tu2-tioh8 chhi3, chiu7 oe7 pang-chan7 chiah e5 siu7-chhi3 e5 lang5.”  “In-ui7 lan2 sou2 u7 e5 che3-si-thau5, m7-si7 boe7-oe7 the2-thiap lan2 long2-chong2 e5 loan2-jiok8; chiu7-si7 hoan7-su7 piN5-piN5 u7 siu7-chhi3, chong2-si7 bo5 hoan7-choe7.”  Ti7-chia sou2 kong2 chiah-e5, m7-si7 Ia5-sou choe3-chhou sou2 siu7 e5 chhi3, iah8 m7-si7 choe3-au7 e5 chhi3.  Ki5-sit8 ti7 i2-cheng5 I e5 choan5 seng-oah8 si7 chhin-chhiuN7 lan2 chit8 poaN, iu5-goan5 u7 tu2-tioh8 chhi3.  Ti7 au7-lai5 I e5 choan5 seng-oah8 ma7-si7 an2-ni.  Li2 khoaN3 Seng3-chheh si7 ki3-chai3 kong2, hit-si5 Sat-tan3 chi2-u7 “chiam7-si5” li7-khui I.  Lian5 ti7 khek-se-ma2-ni5 hng5 e5 si5, chhi3 iu5-goan5 si7 kap I saN-kap ti7-teh.  “Goa2 e5 Pe7 ah, na7 oe7 choe3-tit, tioh8 hou7 chit e5 poe li7-khui goa2.”  I beh lim5-chiong e5 si5, u7 tui3 hak8-seng kong2 chit8 ku3 put-chi2 oe7 kam2-tong7 lang5 e5 oe7, chiu7-si7 kong2, “lin2 chiu7-si7 siong5-siong5 kap goa2 ti7 chhi3-lian7 tiong e5.”  Chong2-si7 I put-si5 to tek-seng3.
	Chai7 lan2 sou2 u7 e5 pin5-jiok8 e5 ti3-sek, si7 chi2-u7 oe7 thang li2-kai2 kau3 chia ji5-i2.
	Chit-tiap8 ai3 oat8 lin3-tng2 lai5 siuN7 chit e5 kou3-su7.  Lan2 thang siong2-siong7, Ia5-sou ti7 hit-jit8 tui3 Iok-tan3 ho5 khi2-lai5 e5 si5, I e5 sim-sin5 si7 kam2-khai3 bu5-liong7!  I u7 keng-ke3 cheng-sin5-chiuN7 choe3-ko e5 choan2-ki, chiu7-si7 I u7 thiaN-kiN3 tui3 thiN-nih8 loh8--lai5 e5 SiaN, u7 tit-tioh8 Seng3 Sin5 e5 seng3-piat, chhiau chu7-jian5 khui3-lat8 e5 i3-sek, lai5 khai-si2 I it-seng e5 ke3-ek8, soa3 liau2-kai2 beh choe3 “I e5 Pe7 e5 kang,” si7 chin tiong7-tai7 e5 su7-giap8.
	Au7-lai5, I chiu7 bo5 than3 pun2-sin e5 i3-su3, chi2-u7 tan-sun5 sun7-hok8 tui3 Pe7 sou2 chhut hit e5 Sin5-seng3 e5 i3-su3 lai5 kiaN5, chiu7-si7 “u7 hou7 Seng3 Sin5 chhoa7 khi3 khong3-ia2 beh siu7 Mou5-kui2 chhi3.”
	Chhin-chhiuN7 ti7 hit khoan2, ti7 I e5 sim-sin5, kam2-cheng5, u7 ke3-thau5 nau7-tong7 e5 chong7-thai3 e5 si5, I boe7 bian2-tit ai3 siam2-pi7 cheng3-lang5, ka-ki7 chit8 e5 lai5 su-siuN2 teng2-teng2 e5 su7.  Lan2 thang siong2-siong7, I u7 ka-ki7 chit8 lang5 li7-khui hiah e5 khia7 ti7 hoaN7-teng2 kui tin7 e5 cheng3-lang5, tui3 hit e5 oan-oan oat-oat e5 lou7, tit8-tit8 chiuN7--khi2-khi3 kau3 ti7 soaN-nih8 chhiu7-na5 e5 tiong-kan.  I thong mi5 si3-ke3 kiaN5-lai5 kiaN5-khi3, choe3-au7 u7 chhe7-tioh8 chit8 ui7 bo5 lang5 sou2 kau3 e5 chioh8-tong7, ia2-siu3 sou2 tiam3 e5 tong7-hiat8, ka-ki7 chit8 lang5 lai5 che7 ti7-hia.
	Lou7-ka u7 kong2, I si7 choan5-jian5 ka-ki7 chit8 e5 ti7-hia.  “Seng3 Sin5 chhoa7 I ti7 khong3-ia2-nih8 si3-chap8 jit8 ku2, hou7 Mou5-kui2 chhi3.”  Goa2 ai3 lan2 chu3-i3 ti7 hit si3-chap8 jit8 e5 su7.  Lan2 tiong-kan choe7-choe7 lang5 chha-put-to long2 hut-liok8 hit si3-chap8 jit8 kan e5 su7, kan-ta siuN7 hiah e5 si5-jit8 ke3-liau2, chiah sou2 tu2-tioh8 e5 chhi3 na7-tiaN7.  Che sit8-chai7 u7 chho3-gou7 ti7-teh.  Lan2 na2 gian2-kiu3 chiu7 na2 oe7 thang liau7-siong2, hit si3-chap8 jit8 chiu7-si7 I e5 cheng-sin5 e5 tou3-cheng e5 choe3-ko tiam2, ti7 hit e5 thang kiaN-hiaN5 e5 si3-chap8 jit8 ku2, I e5 cheng-sin5 chong7-thai3, si7 kau3-giah8 e5 kin2-tiuN, ti3-kau3 I soa3 m7-chai-iaN2 I bo5 mih8 thang chiah8.  Lan2 kiam2 oe7 thang sio2-khoa2 lai5 siong2-siong7 ti7 hit si3-chap8 jit8 kan I sou2 keng-giam7 e5 cheng-sin5 kin2-tiuN e5 chong7-thai3 mah?
	Lan2 e5 cheng-sin5 na7-si7 tu2-tioh8 chin chhiN-kiaN, chin kin2-tiuN e5 si5, lan2 eng2 ai3 boe7 ki3-tit chiu-ui5 it-chhe3 e5 su7-but8, ma7 soa3 boe7 ki3-tit long2 bo5 chiah8 sim2-mih8.  Siat-su2 lan2 na7 khoaN3-kiN3 hit e5 lang5 hut-jian5 chhiN2-gou7, chai iau, hit-si5 lan2 kiam2 bo5 phah-sng3 i e5 kin2-tiuN e5 cheng-sin5 si7 i2-keng chiam7-chiam7 pang3-sang--khi3 mah?  Seng3-chheh sou2 ki3-chai3 chit e5 iu2-hek8 e5 kou3-su7, chiu7-si7 teh am3-si7 hit e5 kin2-tiuN e5 cheng-sin5 i2-keng u7 pang3-sang, tui3 hit e5 jiat8-jiat8 kin2-tiuN e5 cheng-sin5, tut8-jian5 chhiN2-gou7, koh-chai3 hok8-to3 peng5-siong5 e5 cheng-sin5 chong7-thai3 lah.  Ki5-sit8 hit si3-chap8 jit8 ku2, kin2-tiuN e5 cheng-sin5 seng-oah8 i2-keng soah, I chiah khi2-thau5 chai iau ai3 him-bou7 beh chiah8.  Hit si3-chap8 jit8 tek-khak si7 chin thang kiaN-hiaN5 e5 si5-kan, u7 hou7 I kiaN chit8-e7, I u7 chim-chiok siuN7, ng3-bang7 thang liau2-kai2 hit e5 i3-su3.  Chit e5 kou3-su7 si7 chi2-si7 lan2 chai, ti7 chit e5 khui-khoah, sin5-pi3-tek e5 cheng-sin5 se3-kai3, u7 choe7-choe7 bo5 heng5, phaiN2 e5 khui3-lat8 tiam3 ti7 lan2 e5 sin-piN, teh kap lang5 kau-chian3, ia7 teh kap Siong7-te3 kau-chian3.  Lan2 thang liau7-siong2 tui3 ti7 hit si3-chap8 jit8 e5 seng-oah8, u7 hou7 I ke-thiN chit8 hang7 sin e5 ki5-kiu5 lai5 he7 ti7 I sou2 hoaN-hi2 e5 Ki5-to2-bun5, kong2,  “Boh8-tit chhoa7 goan2 jip8 ti7 chhi3, tioh8 kiu3 goan2 chhut hit e5 phaiN2 e5.”
	Ti7 hit si3-chap8 jit8 ku2, Ia5-sou u7 chu-chu siuN7 kah sin5--khi3, hit e5 sin5-pi3-tek e5 cheng-sin5-chiuN7 e5 tou3-cheng siaN2-khoan2, I koat-toan3 boe7-thang tui3 lan2 lang5 kong2-khi2.  Lan2 thang phah-sng3 hit e5 cheng5-keng2 si7 boe7-thang eng7 lan2 sou2 oe7 hiau2-tit e5 khiuN-khau2 lai5 kong2-khi2.  Lan2 thang ho2-taN2 chhui-toan3, ti7 hit si3-chap8-jit8 I e5 cheng-sin5 bo5 u7 toe7-bin7-chiuN7 hian7-sit8 e5 i3-sek ti7-teh, si7 li7-khui hng7-hng7, jip8 ti7 hit e5 bu5-han7 e5 leng5-kai3, khia7-khi2 ti7 hit e5 chin thang chhiN-kiaN, bo5 hioh-khun3, chham2-khok e5 kau-chian3 e5 tiong-kan.  I siong5-siong5 si7 chhiau-oat8 lan2 sou2 bat oe7-kau3 e5.  Iau-go7 e5 i3-sek si7 thau5 chit8-e5 ki3-ho7 piau2-beng5 I koh hok8-to3 toe7-bin7-chiuN7 hian7-sit8 e5 i3-sek.  Kiam2-chhai2 chi2-u7 tui3 chit si5 khi2, I sou2 siu7 e5 chhi3, chiah si7 lan2 sou2 li2-kai2 oe7 kau3 e5 pou7-hun7.
	Hit si3-chap8-jit8 kin2-tiuN e5 seng-oah8 ke3-liau2, lan2 thak8-tioh8 kong2 I chiah chai iau.  Lan2 khiok long2 m7-bat u7 hit ho7 kek8-ki5 iau-go7 e5 keng-giam7.  Hiah e5 bat choe7-choe7 jit8 bo5 chiah8 sim2-mih8 e5 lang5, u7 tui3 lan2 kong2-khi2 hit e5 him-bou7 ai3-chiah8 mih8 e5 sim, si7 chin7-chai7 pek-chhiat boe7 thang theng3-hau7--tit.  Ia5-sou khah m7-si7 chhin-chhiuN7 KiaN5 soe2-le2 e5 Iok-han7 koan3-lian7 kim3-iok8.  Ti7 chit si5-khek I e5 khong-kian7 e5 jiok8-the2, un2-tang3 tong3 long2 boe7 tiau5, him-bou7 ai3 chiah8.  Ti7 hit e5 i3-sek bo5 loa7 beng5 e5 si5, chai7 pak-tou2 chin iau e5 lang5, si3-soaN3 ti7 sin-piN e5 chioh8-thau5, eng2-eng2 ai3 khoaN3-choe3 si7 mi7-pau.  Koh toa7-bin7 ti7 hit ho7 chhiN-kiaN cheng-sin5 song3-sit e5 si5, eng2 ai3 siN-khi2 put kian7-choan5 e5 cheng-sin5 chong7-thai3 lai5 giau5-gi5 it-chhe3.  I u7 iau-go7 kau3 sim-sin5 ia3-lan2 bo5 lat8.  I ka-ki7 kap Mou5-kui2 saN-kap tiam3.  Lan2 chai ti7 hit khoan2 cheng-sin5 kin2-tiuN kou-tok8 e5 si5, si7 oe7 siN-khi2 gi5-sim, khoaN3 it-chhe3 e5 ho2-su7, si7 chin thang giau5-gi5, m7-kaN2 liah8-choe3 si7 sit8-chai7.

	Ti7 Seng3-chheh sou2 ki3, Mou5-kui2 thau5-chit8 pai2 lai5 chhi3 I chiu7-si7 mng7 kong2, “Siat-su2 Li2 na7-si7 Siong7-te3 e5 KiaN2.” Li2 kiam2-si7?  Hit e5 chhou-ia2 jiat8-kong5 e5 KiaN5 soe2-le2 e5 Iok-han7, kiam2 bo5 chho3-gou7 mah?  Tui3 thiN-nih8 sou2 hoat-chhut hit e5 SiaN, i2-kip8 Seng3 e5 ChiN2-a2, kiam2 m7-si7 tui3 cheng-sin5 chhok-kak sou2 ti3 e5 mah?  Iau2-be7 chhut-hoat lai5 choe3 chit e5 kang, iau2-be7 in2-chhoa7 lang5 kiaN5 ti7 phian-lou7 e5 tai7-seng, tioh8 chhi3-giam7 Li2 pun2-sin!  Tioh8 chhi3-khoaN3, lian5 ti7 iau-go7 i2-kip8 si2-bo5 e5 si5, Li2 oe7-thang kiu3 pun2-sin a2-boe7?  Siong7-te3 e5 KiaN2 ah!  Siat-su2 Li2 si7 Siong7-te3 e5 KiaN2, tioh8 beng7-leng7 chiah e5 chioh8-thau5 piN3-choe3 piaN2.
	Ia5-sou siaN2-su7 bo5 than3 Mou5-kui2 e5 i3-su3 lai5 choe3?  Chhou-chhou khoaN3 liau2, che si7 chhin-chhiuN7 u7 li2-khi3, bo5 m7-tioh8 e5 su7.  Kiam2-chhai2 chit e5 si7 I thau5-chit8 pai2 kam2-kak--tioh8 hit e5 bo5 han7-liong7 e5 khui3-lat8 lai5 teh in2-iu2 I.  An3-choaN2-iuN7 ti7 chit-si5 I bo5 hoat-hui I e5 chhiau chu7-jian5 e5 khui3-lat8 mah?  Ti7 khah au7-lai5, I to u7 hoat-hui I e5 khui3-lat8 lai5 pian3-piaN2 iuN2-chhi7 kui toa7-tin7 e5 lang5, lai5 pian3 chui2 piN3-choe3 chiu2.  An3-choaN2 chit-tiap8 bo5 beh neh?
	Ti7 chit e5 chhi3-nih8 u7 chin li7-hai7 e5 sou2-chai7 ti7-teh.  Eng7 hit ho7 beng5-beng5 si7 phaiN2 e5 su7, lai5 beh iu2-hek8 I, si7 gu5-chhun2 e5 sou2-choe3.  Lan2 long2 kam2-kak lan2 sou2 tu2-tioh8 te7-it hui3-khi3 e5 chhi3, chiu7-si7 tu2-tioh8 in2-iu2 lan2, lai5 kiu5 hit-ho7 ho2 e5 su7, hit si5 lan2 eng2-eng2 ai3 phian-sim mng7 kong2: “Chit e5 su7 kiam2-si7 chho3-gou7 mah?”
	Sui-jian5 Ia5-sou si7 put-chi2 iau-go7 kau3 sim-sin5 chin hui-siong5 ai3 chiah8, iau2-ku2 I chai chit e5 tai7-chi3 si7 m7 eng-kai tioh8 choe3 e5.  An3-choaN2?  Lan2 chi2-u7 thang eng7 keng3-khian5 lai5 chhui-chhek hit e5 in-toaN.  I sou2 siu7 chit e5 tang7 e5 chhi3, kiam2 m7-si7 Seng3 Sin5 chhoa7 khi3 siu7 e5, na7-si7 an2-ni, I kiam2 thang siam2-pi7 mah?  I kiam2 thang ui7-tioh8 I ka-ki7, i2-kip8 ka-ki7 e5 khoai3-lok8 lai5 su2-iong7 hit ho7 beh choe3 pat8-lang5 e5 lou7-eng7 e5 khui3-lat8 mah?  I kiam2 m7-si7 tioh8 choan5-jian5 hang5-hok8 ti7 Pe7 e5 chiau3-kou3, bo5 kho3 ka-ki7 e5 khui3-lat8 lai5 kiu3 I pun2-sin mah?  Ui7-tioh8 ai3 choe3 lan2 e5 bian2-le7, I u7 kam-goan7 khiam-pi lai5 chhu2 loan2-jiok8 e5 jin5-seng3 e5 chong7-thai3; tui3 an2-ni, I si7 boe7-thang kiaN5 sin5-jiah lai5 kiu3 ka-ki7, ti3-kau3 lai5 pho3-hoai7 I lim5-kau3 se3-kan e5 bok8-tek.  Che si7 I kap lan2 u7 cheng-chha e5 sou2-chai7.  Siat-su2 I chit-tiap8 na7 than3 Mou5-kui2 e5 i3-su3 lai5 choe3, lan2 beh siuN7, an3-choaN2 I bo5 chiap8-chiap8 kiaN5 sin5-jiah thang kiu3 ka-ki7 thoat-li7 song3-hiong, khiam3-kheh, m7-bian2 bo5 chhu3 thang khia7, m7-bian2 choe3 chit8 e5 bo5 thang khoa3 thau5-khak e5 kho2-lin5 song3-hiong e5 Jin5-chu2 mah?  An3-choaN2 I bo5 siam2-pi7 Khek-se-ma2-ni5-hng5 e5 chhiN-chham2 mah?  An3-choaN2 I bo5 chin2-kiu3 pun2-sin lai5 thoat-chhut ti7 lim5-chiong e5 si5, sou2 pai5 ti7 I e5 bin7-cheng5, hit e5 siang7 chit8-iuN7 e5 chhi3 mah?  “Li2 na7-si7 Siong7-te3 e5 KiaN2, tioh8 kiu3 ka-ki7, tioh8 tui3 Sip8-ji7-ke3 loh8--lai5.”
	Bo5!  I u7 chin2-kiu3 pat8 lang5.  Chong2-si7 bo5 kiu3 ka-ki7, bo5 lun7 hit si5 a2-si7 hian7-kim.  Ia5-sou sin3, siat-su2 seng-oah8 na7 oe7-thang bian2 ham7-loh8 ti7 chho3-gou7, chiu7 si2 na7 thang.  I ti7 i2-cheng5 koat-toan3 be7 bat chhin-chhiuN7 chit-tiap8 e5 chiap-kun7 ti7 si2 e5 toe7-kai3.  Chit-tiap8 I si7 beh go7-si2 e5 Ki-tok.
	Lan2 na7-si7 bo5 beh choat8-tui3 hok8-chiong5 Siong7-te3 Seng3 e5 chi2-i3, lan2 iu5-goan5 u7 choe7-choe7 ho2 e5 ki-hoe7, thang hou7 pun2-sin tit-tioh8 khah khoaN3-oah8, khah khoai3-lok8, tit-tioh8 khah choe7 e5 chiN5-gun5, chiaN5-choe3 pu3-u7, oe7-thang siat-pi7 khah ho2-soe3, lai5 li7-ek lan2 e5 ka-teng5.  Lan2 long2-si7 kong2, “Lang5 tek-khak tioh8 oah8.”  Chong2-si7 chit e5 tek-seng3 e5 Ia5-sou, tui3 khong3-ia2 e5 sou2-chai7 ka7 lan2 kong2, “Goa2 i2-keng u7 keng-ke3 lah.  Tioh8 oh8 Goa2!  Tioh8 oh8 hit e5 si2 ti7 chian3-tiuN5 e5 kian7-lam5-ji5.  Lang5 bo5 pit-iau3 tioh8 oah8.  Lang5 leng7-khou2(**leng5-kho2) si2, si7 khah-ho2 oah8-teh lai5 poe7-biu7 si3-chiaN3 e5 lou7.”

	Chit-tiap8 ai3 lai5 siuN7 te7-ji7 e5 chhi3.  Ia5-sou u7 tui3 sin3 Siong7-te3, tui3 Seng3-chheh e5 oe7 lai5 khah-iaN5.  Chit-tiap8 hit e5 phaiN2 e5, u7 eng7 Ia5-sou pun2-sin e5 kun-ku3 lai5 ti7-tng I.  Keng3-jian5 li2 u7 hit ho7 e5 sin3-sim, taN tioh8 hian2-chhut hit e5 sin3 hou7 goa2 khoaN3.  Tioh8 ti7 sou2 chu7-chip8 chiah e5 che3-si i2-kip8 chham-pai3-chia2 e5 bin7-cheng5, lai5 tui3 Tian7-nih8 e5 chhu3-teng2-be2 tio5--loh8-khi3.  An2-ni chiu7 u7 thang piau2-si7 li2 oan5-choan5 e5 sin3-sim.  An2-ni chiu7 u7 ui-giam5 thang piau2-beng5 Bi2-sai3-a e5 ki3-ho7, in-ui7 ti7 Ku7-iok u7 ki3-chai3 kong2, “I beh ui7-tioh8 li2, beng7-leng7 I e5 thiN-sai3, in beh hu5 li2, bian2-tit li2 e5 kha tak-tioh8 chioh8.”
	Lun7 chit e5 chhi3 lan2 beh an3-choaN2-iuN7 lai5 kai2-sek?  Kiam2-si7 Sat-tan3 chin-chiaN3 chhoa7 Ia5-sou ti7 jiok8-the2 chiuN7-khi3 ti7 Tian7-nih8 e5 chhu3-teng2-be2 mah?  Lan2 khiok-si7 kau3-giah8 thang chai sin5-leng5-kai3 e5 khui3-lat8 si7 oe7-thang hian2-chhut chit ho7 tai7-chi3.  A2-si7 lan2 thang kong2, chit e5 kou3-su7 si7 teh piau2-beng5 ti7 I e5 sim sou2 siu7 e5 chhim-chhim e5 cheng-sin5-chiuN7 e5 chhi3 e5 keng2-hong2 mah?
	Bo5 giau5-gi5, I i2-keng chu-chu teh siuN7 I it-seng e5 ke3-ek8.  I ti7-teh siuN7 e5 si5, u7 tu2-tioh8 chit8 e5 toa7 e5 chhi3.  In-ui7 I chai I u7 chhiau chu7-jian5 e5 khui3-lat8.  I tioh8 chaiN2-iuN7 choe3 chiah si7 choe3 ho2 e5 hoat-tou7, thang lai5 kian3-siat Siong7-te3 e5 kok e5 hok-khi3, ti7 chit e5 kho2-lin5 lo5-khou2 e5 se3-kai3?  I tioh8 hoan-hu3 cheng3 thiN-sai3, kap I saN-kap ko-ku2 thiN-kok e5 kun-ki5 mah?  I tioh8 hian2-chhut sin5-jiah e5 khui3-lat8, hou7 lang5 thang chek-si5 kui-sun7 mah?  Cheng3 peh-siN3 long2 teh theng3-hau7 beh khoaN3 sin5-jiah, thang choe3 cheng3 I si7 Bi2-sai3-a.  In-ui7 in na7 m7-si7 u7 khoaN3-kiN3 sin5-jiah, chiu7 bo5 beh chiap-lap8 I.  Lan2 u7 khoaN3-kiN3 cheng3-lang5 ti7 au7-jit8 chit8-pai2 ke3 chit8-pai2, to long2-si7 teh iau3-kiu5 tui3 thiN-nih8 lai5 e5 sin5-jiah.  Chit-tiap8 I tioh8 tui3 in lai5 hian2-beng5 hit e5 boe7-thang pian7-pok--tit e5 sin5-jiah, lai5 choe3 I e5 chong-kau3 e5 kong2-ko3, hou7 lang5 khoaN3-liau2 siu7 kam2-tong7 mah?  I tioh8 ai3 chiaN5-choe3 chit8 e5 gau5 kiaN5 ki5-iN7 e5 koan5-leng5 e5 lang5, lai5 chhut-thau5 mah?  I na7-si7 ko2-jian5 tui3 koaiN5-koaiN5 e5 sou2-chai7 tio5--loh8-khi3 ti7 cheng3 chham-pai3-chia2 e5 tiong-kan, a2-si7 eng7 sim2-mih8 sin5-jiah e5 hoat-tou7 lai5 chhut-hoat eng3 in peh-siN3 e5 iau3-kiu5, I un2-tang3 beh tit-tioh8 toa7 e5 hoan-geng5, peh-siN3 beh choe5-siaN hat-chhai2, hoaN-hi2 kah na2 siau2 chit8-poaN, ia7 I beh tui3 Seng3-tian7 chhut-khi3, u7 kui toa7-tin7 e5 lang5 beh te3 I, si7 chhin-chhiuN7 khai2-soan5 e5 heng5-kun, beh soa3-chiap kiaN5 choe7-choe7 e5 sin5-jiah, ke-thiN toa7 e5 eng5-kng, cheng3-lang5 beh phak-pai3 ti7 I e5 bin7-cheng5, lai5 hang5-hok8 ti7 I e5 koan5-ui.
	Hit e5 chhi3 e5, u7 oa2-lai5 ti7 I e5 hi7-khang-piN, soe3-siaN kong2, “Li2 e5 ki-hoe7 kau3 lah.  Siong7-te3 e5 KiaN2 ah, Li2 na7-si7 Siong7-te3 e5 KiaN2, Li2 tioh8 tio5--loh8-khi3.  Tioh8 piau2-beng5 hit e5 Chi3-koaiN5 e5 u7 teh ui7 li2.  TaN tioh8 eng7 li2 e5 koan5-leng5 lai5 kian3-siat, li2 sou2 phah-sng3 beh chiok-hok jin5-lui7 e5 Siong7-te3 e5 kok.  Tui3 an2-ni, bian2 sim2-mih8 kan-khou2, m7-bian2 hoan5-lo2 oe7 ian5-chhian5 kau3 loa7-ku2; tui3 an2-ni, li2 beh liam5-piN tat8 kau3 li2 e5 bok8-tek (Goal).”
	Chai7 Jin5-chu2, che kiam2 m7-si7 sit8-sit8 chai7-chai7 e5 chhi3 mah?  Bian2 kong2, chit e5 chhi3 m7-si7 ui7-tioh8 I pun2-sin e5 chhi3.  Lian5 Sat-tan3 iu5-goan5 to chai-iaN2, eng7 ko3-jin5-tek e5 khoai3-lok8 kap eng5-kng si7 boe7-thang lai5 in2-iu2 I.  Chi2-u7 si7 lan2, chiah oe7 siu7 hit-ho7 chhou-siok8 e5 in2-iu2.  Chong2-si7 Ia5-sou kiam2 m7-si7 ai3 khah-kin2 lai5 kian3-siat Siong7-te3 e5 kok, lai5 hou7 chit e5 kho2-lin5, lo5-khou2, choe7-ok e5 se3-kai3, tit-tioh8 hok-khi3!  Ia5-sou tek-khak u7 siuN7-tioh8 chit khoan2 sin5-jiah e5 ke3-ek8, na7 bo5, I chiu7 bo5 liah8 chit khoan2 choe3 si7 iu2-hek8.  Chi3-chio2 un2-tang3 ti7 tiap-a2(**tiap8-a2)-ku2 e5 tiong-kan, chit e5 iu2-hek8 u7 chhui-pek I e5 sim.
	Chong2-si7 Ia5-sou chai, kam2-than3 e5 sim kap sin3-giong2 e5 sim si7 u7 cheng-chha ti7-teh.  Eng7 sin5-jiah lai5 hou7 lang5 chhiN-kiaN, bo5 tek-khak si7 khah u7 li7-ek.  Ia5-sou lai5 se3-kan, m7-si7 beh eng7 I e5 koan5-leng5, si7 beh eng7 I e5 thiaN3-thang3 lai5 tit-tioh8 lang5.  I hong7-chhe si7 beh hian2-beng5 Siong7-te3 e5 thiaN3-thang3, jin5-chu5, i2-kip8 hi-seng e5 sim.  Siat-su2 an2-ni, na7-si7 boe7-thang tit-tioh8 lang5, chiu7 i2-goa7 bo5 hoat-tou7 thang tit-tioh8.  Sou2-i2 u7 nng7 hang7 e5 hoat-tou7, pai5 ti7 I e5 bin7-cheng5, I tioh8 ai3 soan2-tek8.  It, si7 ia3-lan2 e5 lou7, si7 sit-bang7, ian5-chhian5, siu7-khou2, Sip8-ji7-ke3 e5 lou7.  Ji, si7 I2-sek-liat8 lang5 ku2-ku2 sou2 teh ng3-bang7 e5 lou7, chiu7-si7 Bi2-sai3-a beh tui3 Tian7-nih8 e5 Seng3-sou2 lai5 khai2-soan5 chhoa7 in chhut e5 lou7.
	Ia5-sou u7 keng2-soan2 I sou2 beh kiaN5 e5 lou7.
	I siuN7 hit e5 iong5-iN7 choe3 e5 sin5-jiah e5 iu2-hek8, bian2 kong2 tioh8 ku7-choat8.  Chong2-si7 siat-su2 si7 eng-kai tioh8 chin7 e5 lou7, I un2-tang3 bo5 ian5-chhian5, chek-si5 lian5 tui3 Seng3-tian7 e5 be2-liu to hoaN-hi2 lai5 tio5--loh8-khi3.  Chong2-si7 na7 bo5 beng5-beng5 chai hit e5 si7 eng-kai tioh8 chin7 e5, lai5 kiaN5 an2-ni, I si7 liah8-choe3 teh thiau-chian3 Siong7-te3 lai5 chhe thiN-sai3 po2-hou7 I.  Sou2-i2 Ia5-sou kong2, “U7 ki3-chai3 kong2, li2 m7-thang chhi3 Chu2 li2 e5 Siong7-te3.”

	“Mou5-kui2 koh chhoa7 I chiuN7 kek8 koaiN5 e5 soaN, eng7 thiN-e7 ban7 kok kap in e5 eng5-kng hou7 I khoaN3.”  Kiam2-chhai2 lan2 thang chiau3 sou2 ki3-chai3 e5 khoan2 lai5 thak8, “hek8-si7 tiam3 ti7 sinpkhu, a2-si7 bo5 tiam3 ti7 sin-khu,” Sat-tan3 ko2-jian5 u7 chhoa7 lan2 e5 Chu2 chiuN7 kek8 koaiN5 e5 soaN, eng7 ki5-iN7 e5 leng5-lek8, chiong thiN-e7 ban7 kok kap in e5 eng5-kng hou7 I khoaN3.
	Chong2-si7 khak toa7-bin7 chit ku3 e5 i3-su3, si7 teh piau2-beng5 Ia5-sou u7 ui7-tioh8 beh kian3-siat Siong7-te3 e5 kok, lai5 chhim-chhim siuN7 I chiong-lai5 sou2 phau7 e5 ke3-ek8, hit si5 ti7 I e5 thau5-nau2 lai7 u7 siuN7-tioh8 in Iu5-thai3 lang5 e5 Bi2-sai3-a e5 bong7-siong2, ng3-bang7 cheng3 iN7-pang e5 se3-kai3 lai5 hang5-hok8 I, thang koan2-hat thong thiN-e7.  Chit-tiap8 ti7 I e5 bin7-cheng5, u7 hian2-chhut sou2 iok-sok beh hou7 I e5 ong5-kok ti7-teh.  I long2 bo5 siuN7-tioh8 I sou2 tiam3 e5 soa-bou5 kan-ta teh siuN7 se3-kan e5 eng5-kng.  I u7 chu-chu teh siuN7 chin-choe7 hang7 e5 su7, chiu7-si7 teh siuN7 hit e5 chhan3-lan7, sui2-sui2 long2-chong2 e5 se3-kai3, i2-kip8 hit e5 tou-chhi7, ong5-kiong, kun-tui7, pu3-u7, i2-kip8 hiah e5 u7 mia5-siaN, u7 khui3-lat8 e5 cheng3 peh-siN3, kap hiah e5 khiam-pi lai5 pai3 chhong3-cho7 in e5 Chu2 e5 bin7-cheng5 e5 cheng3-lang5.
	I ai3 sit8-hian7 I e5 bong7-siong2, ng3-bang7 thang chiong heng7-hok i2-kip8 ko-siong7 e5 su7-giap8, lai5 khi2-cho7 ti7 chit e5 phaiN2 e5 se3-kai3!  Ia5-sou na7 choe3 Ong5, chit e5 se3-kai3 si7 chin eng5-kng!  Chong2-si7 beh an3-choaN2 chiah thang seng5-chiu7 chit e5?  Sat-tan3 u7 kong2, “Li2 na7 phak-loh8 pai3 goa2, chiah e5 long2 beh hou7 li2.”
	Lan2 tioh8 beng5-beng5 chai, I u7 siu7 in2-iu2 lai5 choe3 hit ho7 siok8 ti7 phaiN2 e5 heng5-tong7.  Kiam2-chhai2 I u7 chhin-chhiuN7 Mou5-han2-bek8-tek e5 khoan2, siuN7 ai3 eng7 po7-lek8 lai5 kian3-siat Siong7-te3 e5 kok.  A2-si7 khah toa7-bin7 si7 Mou5-kui2 u7 chhi3 I, kong2, “Li2 na7-si7 kap chit nse3-kan hiah e5 khah toa7-liap8 e5 lang5 saN-kap tho3-hiap8, a2-si7 kap Lo5-ma2 e5 koan5-se3; kap keng-hak8-su7, i2-kip8 Hoat-li7-sai3 lang5 saN-kap kiat-tong2, Li2 e5 kok un2-tang3 si7 bo5 oh-tit, si7 khoai3-khoai3 thang sit8-hian7.  Se3-kan it-chhe3 toa7 e5 un7-tong7, to long2 si7 eng7 an2-ni lai5 oan5-seng5.  Chi2-u7 si7 chit hoat, chiah thang tit-tioh8 se3-kai3 e5 eng5-kng.”  Ti7 kin-a2-jit8 choe7-choe7 u7 jin5-khi3 e5 soat-kau3-chia2, tek-khak iu5-goan5 u7 siu7-tioh8 chit khoan2 e5 in2-iu2, sim-lai7 ia7 bat siuN7 , kong2, “Goa2 tioh8 lai5 sio2-khoa2 kap hiah e5 u7 se3-lek8 e5 lang5 tho3-hiap8, kap in choe3 ho2 peng5-iu2; ia7 it-poaN e5 phian-kian3 khah-ho2 boh8-tit phah-phoa3; goa2 sou2 chhim-sin3 u7 kui2 tiam2 tiong7-iau3 e5 chin-li2, khah ho2 m7-bian2 siuN chhut-lat8 kan-cheng3, kiam2-chhai2 an2-ni choe3, si7 khah u7 li7-ek Siong7-te3, thang tit-tioh8 khah toa7 e5 se3-lek8, hou7 cheng3-lang5 khah ai3 lai5 thiaN goa2 e5 oe7, thang khah u7 kong-hau7, lai5 soan-thoan5 chong-kau3 e5 to7-li2.”
	Mou5-kui2 tui3 Ia5-sou sou2 kong2 e5, toa7-pou7-hun7 si7 chin-sit8 e5 oe7, u7 li2-khi3 ti7-teh.  Siat-su2 lan2 na7 kam-goan7 hang5-hok8 Mou5-kui2 e5 ke3-ek8, lan2 un2-tang3 oe7 tit-tioh8 se3-kai3 e5 kui2 pou7-hun7, i2-kip8 in e5 eng5-kng.  Phak-teh pai3 goa2!  Kin-jit8 e5 kau3-hoe7, ma7-si7 bo5 siong5-siong5 gau5 siam2-pi7 chit khoan2 e5 chhi3; kau3-hoe7 si7 khah ai3 kap se3-kan hiah e5 chiau3 khoaN3 si7 u7 se3-lek8 e5 lang5 saN tho3-hiap8, saN the5-he5, teh ng3-bang7 tui3 an2-ni thang lai5 “khah-iaN5 se3-kai3.”
	Chong2-si7 Ia5-sou koat-toan3 bo5 beh kap phaiN2 e5 se3-kai3 saN-kap tho3-hiap8.  Siong7-te3 kok e5 sit8-hian7, si7 eng7 thiaN3-thang3, hi-seng, khek-ki2, khiam-pi, bo5 ti2-khong3 e5 hoat-tou7 lai5 chin3-heng5, ia7 i e5 chin3-heng5 si7 ban7-ban7 lo5-khou2 e5 su7.  Siong7-te3 e5 kok si7 ku2-tng5 tioh8-boa5 e5 kang.  Siong7-te3 e5 kok si7 tioh8 ai3 keng-ke3 sou2 se3-ki2 chiah oe7 thang oan5-seng5.  Lian5 kin-a2-jit8, sui-si7 keng-ke3 2000 ni5 e5 ku2, ma7 sit8-hian7 iau2-be7 chit8 poaN3.  Put-ko3 lan2 sin3, ti7 chiong-lai5 tek-khak oe7 sit8-hian7.  Chit se3-kan e5 cheng3 pang-kok, tek-khak oe7 pian3-chiaN5 lan2 e5 Siong7-te3 i2-kip8 lan2 e5 Chu2 e5 Seng3-kok, I tek-khak choe3 Ong5, koan2-hat thiN-e7 kau3 tai7-tai7 bo5 chin7.  Sat-tan3 u7 chiong i hit e5 iong5-iN7 piN5-thaN2 e5 lou7, lai5 pai5 ti7 I e5 bin7-cheng5 in2-iu2 I, kio3 I kan-ta hui3-liau2 sio2-khoa2 e5 cheng-sin5, phak-pai3 i chit8-e7, chiu7 thang bian2 kiaN5 hit ehi5am-iau3, khun3-lan5 e5 gi7-bu7 e5 lou7-cham7.  Chong2-si7 Ia5-sou long2 bo5 chiap-lap8 hit ho7 e5 in2-iu2.
	“Sat-tan3 the3-khi3; in-ui7 u7 kki3-chai3 kong2, Tioh8 pai3 Chu2 li2 e5 Siong7-te3; tok8-tok8 hok8-sai7 I na7-tiaN7.”

	Chit-tiap8 lun7 Ia5-sou sou2 siu7 e5 chhi3, lan2 i2-keng saN-kap siuN7 chheng-chho2.  Ti7-chia ai3 saN-kap lai5 khoaN3 u7 sim2-mih8 thang choe3 lan2 e5 ka3-si7.
	(1) Lan2 e5 Chu2, chiu7-si7 hou7 lan2 thang ko3-pek8 lan2 e5 sit-pai7 e5, si7 oe7 tong5-cheng5 ti7 lan2 sou2 siu7 e5 chhi3, in-ui7 I “hoan7-su7 piN5-piN5 u7 siu7-chhi3, chong2-si7 bo5 choe7.”  Sui-jian5 I si7 bo5 hang5-hok8 choe7-ok, iau2-ku2 bo5 in-ui7 an2-ni, chiu7 khah boe7 tong5-cheng5 lan2 e5 loan2-jiok8.  Chit-tiap8 chhiaN2 lai5 siuN7 chit tiam2.  Phi3-ju7 lai5 kong2, u7 saN e5 hiaN-ti7 chin7-lat8 beh peh-chiuN7 soaN-be2-liu, hiam2-iau3 e5 sou2-chai7.  Hit e5 seng3-li7 e5 choe3 ko-tiam2, si7 u7 chit8 pah kham2.  Goa2 peh kau3 50 kham2 chiu7 bo5 lat8, soah--khi3.  goa2 e5 ji7-hiaN u7 chhut-lat8 phihN8-phihN8-chhoan2, kiong5-kiong5 peh kau3 70 kham2 chiah sit-pai7.  I oe7-thang tong5-cheng5 goa2.  I ia7 chai-iaN2 goa2 e5 kan-khou2.  Chong2-si7 goa2 e5 toa7-hiaN tiam3 goan2 e5 sin-piN ma7-si7 phihN8-phihN8-chhoan2, teh kou2-bu2 goan2, ia7 i ka-ki7 m7-kheng2 soah.  Jit8 i2-keng teh-beh am3, chong2-si7 I soa3-chiap teh hun3-tou3, koaN7 lau5 moa2-bin7, cheng5-khui3 m7-hu3 au7-khui3, chong2-si7 I bo5 hioh-khun3.  Kau3-be2 I u7 tek-seng3, lai5 keng-ke3 khun2-pek kap lo5-khou2.  I kiam2 boe7-thang chhin-chhiuN7 hit e5 sit-pai7 e5 ji7-hiaN, hiah-nih8 gau5 tong5-cheng5 goa2 mah?  I sou2 siu7 e5 kan-khou2, si7 pi2 goan2 nng7 lang5 khah choe7 lah.
	(2) I si7 oe7 thang choe3 ji7-hiaN sou2 boe7-thang choe3 e5, chiu7-si7 I u7 chi2-si7 lan2 chai, lan2 un2-tang3 oe7 tek-seng3.  Che si7 te7-ji7 hang7 e5 ka3-si7, thang kou2-bu2 lan2, kam2-tong7 lan2, hou7 lan2 thang khah-iaN5 ti7 sou2 siu7 e5 chhi3.  Tek-seng3 e5 Ia5-sou, tui3 khong3-ia2 u7 khui siaN ka7 lan2 kong2, “Goa2 e5 loan2-jiok8, hoan5-bun7, siu7-chhi3 e5 hiaN-ti7 ah!  tioh8 chin3-cheng5 lai5 khah-iaN5!  In-ui7 lin2 oe7 tek-seng3 lah.  Bo5 u7 sim2-mih8 li2-iu5 thang kong2 lin2 si7 boe7-thang khah-iaN5.  Lin2 boe7-thang khah-iaN5, si7 tui3 ti7 lin2 u7 sit-taN2 e5 ian5-kou3.  Lin2 siuN ke3-thau5 kiaN5-hiaN5 lai5 kang2-lun7 chhi3 e5 khui3-lat8, i2-kip8 hit e5 sit-pai7 e5 chhiN-chham2 e5 cheng5-keng2.  Hit ho7 oe7, si7 kam2-cheng5-tek e5 oe7.  He si7 bo5 tam2-liong7 e5 tam5-lun7.  He si7 bo5-iaN2 e5 tai7-chi3.  Tioh8 choe3 chin-sit e5 lang5!  Tioh8 eng7 goa2 e5 khui3-lat8 lai5 chhi3 khoaN3 mai7.  Goa2 i2-keng u7 chiaN5-choe3 lang5, lai5 piau2-beng5 jin5-seng3 si7 u7 khui3-lat8 kau3 chaiN2-iuN7.  Goa2 u7 tiam3 ti7 lin2 e5 sin-piN, chhin-chhiuN7 chit8 e5 bo5 thang i-oa2 e5 lang5, chi2-u7 tan-sun5 sin3 Siong7-te3 lai5 cheng-chian3.  Goa2 sou2 tu2-tioh8 e5 cheng-chian3, pi2 lin2 sou2 beh siu7 e5 koh-khah si7 u7 bu5-han7-liong7 e5 khun3-lan5 ti7-teh.  Iau2-ku2 Goa2 u7 khah-iaN5.  Goa2 ti7 toa7 e5 cheng-chian3 u7 khah-iaN5, chhin-chhiuN7 an2-ni, lin2 ti7 khah-sio2 e5 , iu5-goan5 oe7 khah-iaN5.”
	Tui3 an2-ni, Mou5-kui2 u7 li7-khui I, u7 thiN-sai3 lai5 su-hau7 I.  Che si7 teh piau2-beng5 I e5 kho2-lin5 e5 cheng3 lou5-pok8, tak8-pai2 khah-iaN5 Mou5-kui2 e5 chhi3 liau2-au7, iu5-goan5 u7 thiN-sai3 beh lai5 su-hau7 in.



Te7-3 chiuN	Choe3-Chhou e5 Hak8-Seng

	Koh ke3 chit8 le2-pai3.  Chit-tiap8 lan2 sou2 ai3 chu3-bak8 e5, m7-si7 ti7 hit e5 bo5 lang5 kau3 e5 khong3-ia2 kap Mou5-kui2 teh kau-chian3 e5 Ia5-sou, si7 hit e5 cheng-sin5 i2-keng chhiN2-gou7, thoat-chhut kin2-tiuN e5 seng-oah8, hok8-to3 phou2-thong e5 cheng-sin5 lai5 kap phou2-thong lang5 teh saN-kap kau-poe5 e5 Ia5-sou.  I si7 chin i3-ai3 khia7-khi2 ti7 Ka-li7-li7 lai5 kap hiah e5 tan-sun5, ho2 kau-poe5 e5 choh-sit-lang5 saN-kap ong2-lai5.
	Kai-chai3 hit e5 ni5-lau7 e5 Iok-han7 si7 chin ho2 ki3-ti5, na7 bo5, lan2 si7 oe7 sit-loh8 hit e5 Siu7-chhi3 au7 chit chiu-kan te7-it u7 chhu3-bi7 e5 kou3-su7, chiu7-si7 teh kong2-khi2 Ia5-sou chhe7-tioh8 choe3-chhou e5 hak8-seng e5 jit8 e5 kou3-su7.  Ma2-thai3, Ma2-kho2, i2-kip8 Lou7-ka long2 si7 kong2-khi2 ti7 Chu2 e5 seng-gai5 tiong hiah e5 tiong7-iau3 e5 su7-kiaN7na7-tiaN7.  In long2 u7 ki3-chai3 kiong7-tong5 e5 lek8-su2, i2-kip8 chhou-tai7 kau3-hoe7 sou2 liu5-thoan5 e5 kiong7-tong5 e5 Hok-im.  Chong2-si7 ti7 in e5 kou3-su7, u7 lang3 choe7-choe7 cham7 bo5 kong2-khi2.  Lan2 ti7-chia sou2 beh kong2 chit chan5 si7 in sou2 hut-liok8 e5 tiam2.  In ki3-chai3 hit e5 Siu7-chhi3 e5 kou2-su7 liau2, chiu7 long2 soa3-chiap kong2-khi2 Ia5-sou ti7 Ka-li7-li7 e5 thoan5-to7 e5 su7, iau2-ku2 ti7 hit tiong-kan sou2 u7 tu2-tioh8 e5, in si7 long2 bo5 ki3-chai3 poaN3-hang7.
	Chong2-si7 hit e5 tiam3 ti7 hng7-hng7 I2-hut-sou2 e5 lau7 hak8-seng Iok-han7, u7 hian-khui chiah e5 Hok-im-su, ia7 thak8-liau2 bo5 sim2-mih8 boan2-chiok, ti7 i e5 sim-lai7 na2 teh pou2-chhiong ti7 hiah e5 kou3-su7 tiong sou2 lang3-khiah e5 sou2-chai7.  I thak8-tioh8 Siu7-chhi3 e5 kou3-su7 liau2, hit si5 lan2 thang liau7-siong2 i u7 chhut-siaN kong2, Ai ah!   in long2 hit-liok8 Siu7-chhi3 au7 hiah e5 ki5-iN7 e5 kui2-jit8 ku2 e5 kou3-su7!  I thak8-tioh8 Ia5-sou hian2-jian5 chhut-thau5 chio hak8-seng lai5 tam-tng chit-hun7, hit si5 i ti7 sim-lai7 chin ki5-koai3, siuN7 kong2, In thai2 oe7 long2 bo5 kong2-khi2 goan2 tong-si5 chaiN2-iuN7 kap I sek8-sai7 e5 cheng5-keng2.
	Iok-han7 u7 choe7-choe7 pat8-lang5 sou2 bo5 e5, thang siau3-liam7 e5 ki3-ek, in-ui7 i ti7 Ia5-sou e5 sin-piN, u7 thang tit-tioh8 choe7-choe7 chin sui2 e5 ki3-ek.  I ti7 sim-lai7 siong5-siong5 siuN7 tioh8 hiah e5 su7, soa3 lai5 kong2 hou7 cheng3-lang5 thiaN, ia7 soa2 chiong hiah e5 sui2-sui2 e5 ki3-ek lai5 ki3-chai3 ti7 i e5 Hok-im-su e5 lai7-bin7.
	Ti7 i long2-chong2 e5 ki3-ek e5 tiong-kan, te7-it tu3-hian7 e5, chiu7-si7 oe7 ki3-tit ti7 gou7-chap8 ni5 cheng5 e5 u7 chit8-e7-pou, iok-liok8 si3-tiam2 cheng e5 si5 sou2 keng-giam7 e5, chiu7-si7 i ti7 hit si5 chiah chhou-chhou kiN3-tioh8 i e5 Chu2 e5 bin7.  Hit jit8 si7 i it seng e5 ki3-liam7 jit8.  I tek-khak bo5 hut-liok8 hit jit8 e5 keng-giam7.  I u7 chiong Ia5-sou Siu7-chhi3 au7 chit8 chiu-kan e5 su7 long2 chho2-ko2 khi2-lai5, iah8 hit e5 ki3-liam7 jit8 si7 choe3 hit chit8 chiu-kan e5 tou5 e5 tiong-sim.  Sit8-chai7 chin chhu3-bi7, lan2 thang kong2, hit jit8 toa7-bin7 si7 lan2 e5 pai3-lak8, in e5 an-hioh-jit8.  In-ui7 i u7 ki3-chai3 tui3 hit jit8 khi2, lian5-lian5 si3-jit8 ku2 sou2 tu2-tioh8 e5 su7, iah8 soa3 kong2-khi2 chiah e5 jit8 liau2-au7, koh ke3 saN-jit8 ti7 Ka-li7-li7 e5 Ka-na2 u7 hun-in e5 ian5-siah8.  Hit-tiap8 Iu5-thai3 lang5 e5 hong-siok8, si7 tiaN7-tioh8 ti7 pai3-saN choe3 hun-in.  Sou2-i2 lan2 thang tui3 pai3-saN sng3 to3-tng2, kau3 chin3-cheng5 le2-pai3 e5 pai3 si3, lai5 siuN7 hit tiong-kan sou2 tu2-tioh8 e5 su7-sit8.

	ChhiaN2 chu3-i3 lai5 khoaN3 i sou2 pai5-liat8 e5 cheng5-keng2.  thau5 chit8-jit8 si7 pai3-si3.  Iok-han7 si7 kap i e5 sian-siN KiaN5 soe2-le2 e5 Iok-han7 saN-kap ti7 Pek-tai7-ni5.  I u7 kap chit8 kun5 e5 siau3-lian5 e5 tang5-phoaN7, chiu7-si7 u7 khng3 him-bou7 khah ko-siong7 e5 sim e5, tai7-ke kap kui toa7-tin7 e5 cheng3-lang5 tui3 Ka-li7-li7 loh8-lai5 thiaN chit e5 sin e5 sian-ti Iok-han7 e5 ka3-si7.  In chek-si5 te3 i lai5 choe3 i e5 hak8-seng, soa3 chu7 an2-ni tiam3 ti7 i e5 sin-piN, kau3 tho2-hai2 e5 si5-ki5 chiah koh to3-khi3 Ka-li7-li7.
	KiaN5 soe2-le2 e5 Iok-han7 e5 thoan5-to7, u7 put-chi2 io5-choah Pa-lek8-su-theng3 e5 choan5-toe7, ti3-kau3 hou7 khia7-khi2 ti7 Ia5-lou7-sat-leng2 e5 Hoat-li7-sai3 lang5 khoaN3-choe3 iau3-kin2, u7 chhe tai7-piau2 lai5 tham3-mng7 i.  Ti7 hit e5 pai3-si3, toa7-bin7 si7 Ia5-sou tui3 khong3-ia2 to3-tng2--lai5 e5 chin3-cheng5 jit8, hiah e5 su3-chia2 u7 chiau5-kau3.  Chit e5 toa7 e5 Soan-kau3-su choan5-jian5 eng7 seng5-sit8, bo5 un2-moa5 e5 thai3-tou7 lai5 chih-chiap in.  Khiok I ma7-si7 long2 bo5 sim2-mih8 su7 thang un2-bat8.
	“ChhiaN2 ka7 goan2 kong2, Li2 si7 chi7-chui7?”
	“Goa2 m7-si7 Ki-tok.”
	“Che si7 chaiN2-iuN7?  Li2 si7 I2-li7-a mah?”
	“M7-si7.”
	“Li2 su7 hit e5 sian-ti mah?”
	“M7-si7.”
	“Na7-si7 an2-ni, Li2 si7 chi7-chui7? hou7 goan2 thang he5-hok chhe goan2 e5.  Li2 tioh8 kong2 ka-ki7 si7 chi7-chui7?”
	“Goa2 chiu7-si7 teh kio3 ti7 khong3-ia2 e5, i e5 siaN, kong2, Siu tit8 Chu2 e5 lou7, chhin-chhiuN7 sian-ti I2-sai3-a sou2 kong2 e5.”
	“Li2 na7 m7-si7 Ki-tok, iah8 m7-si7 I2-li7-a, iah8 m7-si7 hit e5 sian-ti, chaiN2-iuN7 kiaN5 soe2-le2 ah?”
	“Goa2 eng7 chui2 kiaN5 soe2-le2; u7 khia7 ti7 lin2 tiong-kan e5, lin2 m7-bat I.”

	“Keh jit8,” KiaN5 soe2-le2 e5 Iok-han7 u7 kap kui2 mia5 e5 ti-ki2, saN-kap teh khia7 e5 si5, hut-jian5 u7 khoaN3-kiN3 Ia5-sou, tui3 lak8 le2-pai3 cheng5 I sou2 un2-bat8 hit e5 soaN-io e5 lou7 chhut--lai5, ng3 in tai7-ke chin3-cheng5 teh kiaN5.  I e5 kiaN5-tah8 si7 chin-chiaN3 ia3-sian7 e5 khoan2, hit si3-chap8 jit8 ku2 thang chhiN-kiaN e5 kin2-tiuN e5 cheng-sin5, iau2 u7 hian2-chhut ti7 I e5 bin7-mau7; ti7 I e5 bak8-chiu iau2 u7 hian2-chhut pat8 se3-kai3 e5 kong-chhai2 ti7-teh.  KiaN5 soe2-le2 e5 Iok-han7 khak-sit8 ti7 i2-cheng5 u7 teh ki5-koai3, tau3-ti2 Ia5-sou si7 un2-bat8 khi3 ti7 ta2-loh8.  Chit-tiap8 i chek-si5 jin7-tit I, chiu7 eng7 jiat8-jiat8 kiong-keng3 e5 thai3-tou7 lai5 po3 i e5 tang5-phoaN7, kong2, “Li2 khoaN3, Siong7-te3 e5 IuN5-ko, chiu7-si7 tam-tng se3-kan e5 choe7 e5.  Chit e5 chiu7-si7 goa2 sou2 bat kong2 e5.  Goa2 bat khoaN3-kiN3 Seng3 Sin5 chhin-chhiuN7 chiN2-a2 tui3 thiN kang3-loh8 hioh ti7 I e5 teng2-bin7.  Goa2 bat khoaN3-kiN3, soa3 lai5 kan-cheng3 chit e5 si7 Siong7-te3 e5 KiaN2.”
	Chit e5 I2-hut-sou2 e5 lau7 kam-tok, koh chit8 pai2 kam2-kak--tioh8 siau3-lian5 e5 khi3-khai3, in-ui7 i u7 koh siuN7-tioh8 cha2-si5 chhou-chhou khoaN3-kiN3 Ia5-sou hit-si5 i e5 sim siu7 kam2-tong7 kau3 chaiN2-iuN7.  In-ui7 i chai i sou2 khoaN3-kiN3 e5, si7 ti7 ku2-ku2 e5 tiong-kan I2-sek-liat8 lang5 sou2 teh him-bou7 theng3-hau7 e5, si7 beh tam-tng se3-kan e5 choe7, taN lan2 e5 tang7-taN3 e5.

	Iok-han7 koh chin3-cheng5 lai5 hoe5-siong2 hit si5 e5 ki3-ek, chiu7-si7 kong2, koh keh-jit8, chiu7-si7 in e5 an-hioh-jit8, ti7 hit e7-pou Iok-han7 u7 kap i e5 tang5-phoaN7 An-tek-liat8 teh tam5-lun7 in e5 sian-siN e5 su7, un2-tang3 ia7 si7 teh tam5-lun7 Ia5-sou e5 su7, hit si5 Ia5-sou u7 tu2-tu2 beh kiaN5 ke3 khoe-kiN5 e5 lou7.  Lan2 thang siong2-siong7 KiaN5 soe2-le2 e5 Iok-han7, sim-lai7 un2-tang3 u7 siu7 kam2-tong7, chiah lai5 khan i e5 siau3-lian5 e5 tang5-phoaN7 e5 chhiu2, pi2 kong2, “Li2 khoaN3!  Siong7-te3 e5 IuN5-ko!”  Siong7-te3 e5 IuN5-ko!  In iau2-be7 khoaN3-kiN3 Siong7-te3 e5 IuN5-ko siu7 teng3 ti7 Kok-kok-thaN e5 i2-cheng5, chu7-jian5 si7 boe7 thang liau2-kai2 hit e5 long2-chong2 e5 i3-gi7.  Chong2-si7 in e5 sim u7 chhut tui3 tut8-jian5 e5 chhiong-tong7, ho2-taN2 lai5 te3 I, chiu7-si7 “u7 nng7 e5 hak8-seng thiaN i sou2 kong2, chiu7 te3 Ia5-sou.”  Toa7-bin7 si7 in-ui7 KiaN5 soe2-le2 e5 Iok-han7 khiok iau2 si7 u7 ko3-jin5-tek e5 ai3-cheng5 ti7-teh, chong2-si7 hit e5 ai3-cheng5 si7 boe7 thang kim3-chi2 in te3 Ia5-sou.  Iok-han7 chi2-u7 si7 choe3 i e5 Chu2 e5 sian-hong na7-tiaN7.
	Hit nng7 e5 siau3-lian5 e5 tho2-hai2 lang5, beh chhut-hoat loh8-khi3 khoe-kiN5, hit si5 lan2 thang siong2-siong7, in un2-tang3 si7 chin ui3 siau2-le2, kiaN-kiaN, chin m7 koaiN3-si3 e5 khoan2, chit8 sim hoaN-hi2 ai3 kap Ia5-sou kong2-oe7, ia7 chit8 sim kiaN-hiaN5 m7-kaN2.  Ia5-sou chit8-e7 thiaN-kiN3 in e5 kha-pou7 siaN, chiu7 oat8-thau5 khoaN3-kiN3 in teh te3 I, chhin-chhiuN7 ti7 tak8 si5-tai7, I u7 oat8-thau5 lai5 khoaN3 hiah e5 him-bou7 ai3 te3 I, iau2-ku2 bo5 tam2-liong7 e5 hak8-seng chit8 poaN.  I eng7 chhin-chhiat, bian2-le7 e5 oe7 lai5 mng7 in kong2, “Lin2 teh chhe7 sim2-mih8?”  Ia5-sou kong2 chit ku3, kiam2-chhai2 I e5 i3-su3 si7 teh chhi3 in, ai3 hoan3-khi2 in e5 sim, lai5 ka-ki7 sim2-mng7 in sou2 teh chhe7 e5.  Ia5-sou si7 ai3 in chai-iaN2.  Ia5-sou si7 bo5 iau3-kin2 lang5 e5 gu5-gong7, loan2-jiok8, lou2-tun7, i2-kip8 ki5-thaN, put-ko3 kan-ta ai3 lang5 ti7 sim-lai7 oe7 hiau2 kam2-kak, kong2, “Goa2 si7 teh chhe7 Siong7-te3.  goa2 si7 ai3 hok8-sai7 Li2.”
	Chit nng7 e5 siau3-lian5 e5 hiong-chhoan lang5 thiaN-liau2 si7 chin chhiN-kiaN, chin hun7-loan7, ti3-kau3 boe7 hiau2-tit tioh8 chaiN2-iuN7 in3, soa3 mng7 kong2, “Liap8-pi2, Li2 si7 tiam3 ti7 ta2-loh8?”  Ah!  Ia5-sou chai-iaN2 in e5 khiam3-kheh.  I chiu7 ka7 in kong2, “Lin2 lai5 chiu7 oe7 khoaN3-kiN3.”  I chiu7 chhoa7 in kau3 I sou2 toa3 hit e5 m7-chiaN5-mih8, soe3-soe3 e5 chhu3-a2; hit jit8 in u7 kap Ia5-sou saN-kap toa3.  Iok-han7 e5 ki3-ek si7 put-chi2 beng5; hoe5-kou3 poaN3-se3-ki2 cheng5 e5 su7 kau3 chin siong5-se3 kong2, “hit-si5 iok-liok8 si3-tiam2 cheng.”  ChaiN2-iuN7 i oe7-thang hut-liok8 hit-si5 e5 cheng5-keng2?  In ti7 hit-jit8 e5 am3 thau5-a2, kan-ta kap Ia5-sou saN-kap tiam3 ti7-hia, soa3 siu7-tioh8 I e5 kan2-tan e5 khoan2-thai7, ia7 soa3 chu7-iu5 lai5 kap I tam5-lun7, mng7 I tang, mng7 I sai, lai5 thiaN I e5 ka3-si7, ia7 hit-si5 I un2-tang3 u7 tui3 in kong2-khi2 koan-he7 I e5 sim tioh8 chaiN2-iuN7 ui7-tioh8 jin5-lui7 e5 choe7-ok lai5 kan-khou2, i2-kip8 tui3 ti7 Siong7-te3 kok I jiat8-jiat8 e5 ke3-ek8 kap hi-bong7 e5 su7, ti7 au7-lai5 in siuN7-tioh8 hit-si5 e5 cheng5-keng2, kiam2 m7-si7 kam2-khai3 bu5-liong7!  Ia5-sou u7 tong5-cheng5 in, ti3-kau3 u7 hoan3-khi2 in hoaN-hi2 lai5 ui3-ui3 kong2-khi2 in e5 chi3-khi3.  Lan2 khak-sin3 I thiaN-liau2 un2-tang3 u7 tui3 in kong2, toa7-bin7 I e5 khoan2 tu2-tu2 si7 ai3 kong2 an2-ni ia7-ku2-kaN2, “u7 chit8-jit8 goa2 ai3 lin2 nng7 lang5, khia7 ti7 goa2 e5 sin-piN lai5 pang-chan7 goa2.”  Chit-ho7 oe7 si7 gau5 chhui-pek lang5 e5 sim, oe7 in2-chhoa7 lang5, hoat-hui lang5 sou2 u7 e5 ho2 e5 pou7-hun7.
	Chhi3 siuN7 chit nng7 e5 siau3-lian5 lang5, ti7 hit e5 moa2-thiN-chhiN e5 am3-mi5, li7-khui I to3-tng2 khi3 in tau, hit-si5 in e5 sim-koaN un2-tang3 chin ki5-koai3 koh chin jiat8, un2-tang3 sim-sim liam7-liam7 to si7 teh su-siong2 hit e5 sin e5 peng5-iu2.  “Lan2 un2-tang3 te3 I, ia7 koh beh te3 I kau3 si2.”  Hit e5-hng in khoaN3 choan5 se3-kai3 si7 long2 pian3-oaN7 liau2-liau2, it-chhe3 bo5 m7 oaN7 choe3 sin.

	Iok-han7 kong2, hit am3 khi3 chhe7 Ia5-sou e5, “Ki5-tiong chit8 e5 si7 Se-bun5, Pi2-tek e5 hiaN-ti7 An-tek-liat8.”  Iau2 hit e5 si7 i pun2-sin, i si7 khiam-pi m7-kaN2 kong2.  An-tek-liat8 ti7 hit am3 kap Ia5-sou kau-poe5 liau2, sim-lai7 kam2-kak bu5-siong7 e5 hoaN-hi2 khoai3-lok8, chiu7 chek-si5 khi3 chhe7 i e5 hiaN-ti7.  “Se-bun5! Goan2 i2-keng tu2-tioh8 Bi2-sai3-a (hoan-ek8 chiu7-si7 Ki-tok) lah ne7!”  Goan2 m7-si7 kan-ta tui3 Kia5 soe2-le2 e5 Iok-han7 thiaN-kiN3 na7-tiaN7.  goan2 pun2-sin si7 i2-keng u7 tu2-tioh8 I.  Chit ho7 e5 khak-sin3 si7 tui3 ti7 hit am3 in u7 kap Ia5-sou choe3-he2 sou2 tit-tioh8 e5.  Lang5 tui3 pun2-sin e5 sim-toe2 e5 keng-giam7, oe7 thang khak-sin3 lai5 kong2, goan2 i2-keng u7 tu2-tioh8 Ki-tok, hit-ho7 lang5 chin-chai3 u7 hok-khi3!  Chong2-si7 na5 oe7-thang koh in2-chhoa7 pat8 lang5 lai5 chiu7-kun7 I, hit ho7 e5 lang5 si7 koh-khah u7 hok-khi3!
	Chhin-chhiuN7 an2-ni, “Antek-liat8 chiu7 chhoa7 Se-bun5 chiu7-kun7 Ia5-sou.”  Che chiu7-si7 hit e5 so3-seng3, chhiong-tong7-tek, to-cheng5 khoai3 tioh8-tak e5 Pi2-tek, jip8 I e5 kun5 e5 khoan2-sit.  Pi2-tek tu2-tu2 lai5 e5 si5, Ia5-sou khoaN3-kiN3 i, chiu7 sui(**sui5)-si5 ka7 i ho7 sin e5 mia5.  Kiam2-chhai2 si7 in-ui7 Pi2-tek u7 ka-ki7 kian3-siau3, tam7-poh8 sit-chi3 chai-iaN2 i e5 seng3 khoai3 tin2-tang7, gau5 io5-choah.  Ia5-sou chit8-e7 khoaN3-kiN3 i, sui5-si5 liau2-kai2 i e5 sim-cheng5.  “Iok-han7 e5 kiaN2 Se-bun5 ah, goa2 long2 bat li2.  Li2 chit-tiap8 sui-jian5 si7 loan2-jiok8, iau2-ku2 u7 chit8-jit8 li2 beh chiaN5-choe3 iong2-chong3 e5 lang5.  U7 chit8-jit8, li2 beh chheng-choe3 Ki-hoat, chiu7-si7 chioh8-poaN5.”  Che si7 piau2-beng5 Chu2 e5 gau5 chong3 lang5 e5 taN2, eng7 thiaN3-thang3 e5 tong7-chhat-lat8, gau5 khoaN3 kau3 lang5 e5 chiong-lai5.
	Iok-han7 chit-tiap8 iau2 si7 oe7 ki3-tit hiang3 tang5(**tang)-si5-a2 e5 cheng5-keng2.  Pi2-tek khiok-si7 chu7 cha2-cha2 chiu7 i2-keng ke3-sin, khi3 tiam3 hit e5 leng5-kai3 kap i e5 Chu2 saN-kap khia7-khi2, ia7 chit e5 lau7 hak8-seng hit-tiap8 iau2-ku2 oe7 ki3-tit Ia5-sou chhou-chhou teh khoaN3 Pi2-tek, hit-si5 I e5 bak8-chiu e5 khoan2-sit, si7 sio-siang7 ti7 saN-ni5-au7 e5 u7 chit8-jit8, koh chit8 pai2 lai5 “Oat8-thau5 khoaN3 Pi2-tek, iah8 Pi2-tek chiu7 chhut-khi3 goa7-bin7, toa7 thi5-khau3,” hit-si5 e5 khoan2.

	Keh-jit8, Ia5-sou beh-khi3 Ka-li7-li7, lou7-nih8 ai3 tui3 Ka-na2 keng-ke3.  Ti7 hit-tiau5 chhiong3-koan3 to7-lou7 e5 tiong-kan, chit cham7 si7 chin sui2, liong2-peng5 u7 chu7-jian5 e5 keng2-ti3.  Ia5-sou beh chhut-hoat khi3 Ka-li7-li7, lou7-nih8 I tioh8 hioh-khun3 ti7 Ka-na2 lai5 hu3-hun-in e5 ian5-siah8.  Hit-si5 u7 saN-e5 hak8-seng kap I choe3-tin7 khi3, in-ui7 in e5 chhu3 long2 si7 ti7 hit e5 keh-piah, ia7 koh iu5-goan5 siu7 pheng3-chhiaN2 tioh8 khi3 hu3 hit e5 hun-in.  Ti7 hit e5 lou7-tiong, Ia5-sou u7 tu2-tioh8 Hui-lek8.  Lan2 thang ho2-taN2 kong2, Ia5-sou si7 i2-keng bat i.  Hui-lek8 u7 chit8-ui7 put-chi2 chhin-bit8 e5 peng5-iu2, kio3-choe3 Na2-tan3-giap8, tiam3 ti7 Ka-na2.  Lan2 thang chhui-toan3 chit e5 Na2-tan3-giap8 si7 chit8 e5 keng3-khian5 e5 Iu5-thai3 lang5, i e5 seng3-cheng5 si7 ai3 thiam5-cheng7, ai3 bek8-siong2, ia7 ai3 siong5-siong5 kap Siong7-te3 kau-poe5.  I kap Hui-lek8 un2-tang3 khah siong5 choe3-he2 saN-kap tam5-lun7 I2-sek-liat8 lang5 tui3 chiong-lai5 sou2 teh ng3-bang7 e5 su7.
	Hui-lek8 e5 sim boe7 tan2-tit thang koaN2-kin2 kau3 Ka-na2, lai5 chhe7-tioh8 i e5 peng5-iu2 Na2-tan3-giap8.
	“Na2-tan3-giap8 ah, Mou5-se ki3 ti7 lut8-hoat, kap chiah e5 sian-ti sou2 ki3 e5, goan2 i2-keng tu2-tioh8 I.”
	“I si7 chi7-chui?”
	“Chiu7-si7 Iok-sek e5 kiaN2, Na2-sat-lek8 lang5, Ia5-sou.”
	Chong2-si7 Na2-tan3-giap8 sim-lai7 khng3 giau5-gi5.  I bo5 teh liau5-bang7 Bi2-sai3-a, beh chiau3 chit khoan2 lang5 sou2 liau7 boe7-tioh8 e5 hoat-tou7 lai5 chhut-hian7.  Toa7-bin7 i si7 lau7 toa7-lang5, siuN ke3-thau5 soe3-ji7, bo5 khoai3-khoai3 lai5 thiaN chit e5 siau3-lian5 lang5 sou2 kong2 e5 oe7, lai5 hoah8 i e5 kha khi3 chhe7 Ia5-sou.  I eng7 tong-si5 hit ho7 teh biau2-si7 lang5 e5 siok8-gu2, lai5 in3 kong2, “Na2-sat-lek8 kiam2-oe7 chhut sim2-mih8 ho2-mih8 mah?”
	Hui-lek8 bo5 ai3 kap i saN pian7-lun7.  I chi2-u7 kong2, “Lai5 khoaN3!”  Si7 lai5 khoaN3!  Lan2 tui3 hiah e5 giau5-gi5 Ia5-sou e5 lang5 te7-it ho2 e5 in3-tap, chiu7-si7 chit khoan2 e5 oe7.  Hui-lek8 sim-lai7 teh siuN7, lang5 na7 lai5 kiN3-tioh8 Ia5-sou, bun7-toe5 chiu7 kai2-koat.  Lang5 na7 oa2-lai5 khoaN3 Ia5-sou chit8-e7, thiaN Ia5-sou kong2 chit8-ku3, hit e5 kong-hau7 si7 khah iaN5 it-chhe3 e5 pian7-lun7.  sou2-i2 Hui-lek8 u7 chhoa7 Na2-tan3-giap8 chhut-lai5 kiN3 pat8 e5 hak8-seng.  “Ia5-sou khoaN3-kiN3 Na2-tan3-giap8 chiu7-kun7 I” (koh chit8-pai2 chu3-i3 ti7 Iok-han7, chaiN2-iuN7 koh teh hoe5-siong2 Chu2 e5 bak8-chiu e5 khoan2-sit), chiu7 chi2 i kong2, “Li2 khoaN3, chin-chiaN3 si7 I2-sek-liat8 lang5, sim bo5 khui2-khiat e5.”
	Ia5-sou chit8-e7 khoaN3 i, chiu7 tit-tioh8 Na2-tan3-giap8, hou7 i e5 sim-sin5 chek-si5 kap I kiat-lian5.  In-ui7 ti7 lang5 e5 lai7-bin7 u7 hit ho7 ti-kak e5 pun2-leng5 ti7-teh, tui3 chit e5 pun2-leng5 ti7 choan5 se3-kai3 hoan7-na7 u7 seng5-sit8 e5 lang5, tai7-ke chiah khoai3-khoai3 siong-thong kok lang5 e5 i3-chi3.
	Na2-tan3-giap8 u7 ian5-chhian5 tiap-a2(**tiap8-a2)-ku2, chiu7 mng7 kong2, “Tui3 ta2-loh8 bat goa2?”
	“Ah, goa2 long2 bat li2.  Hui-lek8 iau2-be7 kio3 li2, li2 ti7 bu5-hoa-ko2 chhiu7 kha, goa2 i2-keng khoaN3-kiN3 li2 lah.”
	Na2-tan3-giap8 thiaN hit ku3 oe7 liau2, oe7 hiah kam2-tong7 i e5 sim, si7 in-ui7 u7 tam7-poh8 li2-iu5 ti7-teh.  I m7-si7 kan-ta ui7-tioh8 chai-iaN2 Ia5-sou u7 hit ho7 chhiau chu7-jian5 e5 ti3-hui7, lai5 chai-iaN2 i u7 tiam3 ti7 bu5-hoa-ko2 chhiu7 kha teh thak8 Seng3-chheh, sou2-i2 chiah hiah hoaN-hi2 lai5 piau2-si7 hit e5 kek8 ki5-iN7, seng5-sit8, oan5-choan5 e5 sin3-hok8.  Put-ko3 lan2 thang lai5 siuN7 hit e5 in-toaN.  Phi3-ju7 lai5 kong2, lan2 na7 siam2-pi7 khi3 ti7 bu5-hoa-ko2 chhiu7-e7, am3-am3 bo5 lang5 khoaN3-kiN3 e5 sou2-chai7, u7 chhim-chhim keng-giam7 cheng-sin5-chiuN7 e5 choan2-ki, lai5 ka-ki7 chit8 lang5 kap Siong7-te3 saN-kap ti7-teh; iu7-koh lan2 tui3 khoaN3-tioh8 Ia5-sou e5 bin7-mau7, i2-kip8 thiaN-tioh8 I e5 oe7 lai5 chai-iaN2 I long2 chai lan2 tiam3 ti7 hit e5 pi3-bit8 e5 sou2-chai7 ti7 sim-lai7 sit8-chai7 sou2 teh siuN7, sou2 teh ng3-bang7 e5, sim7-chi3 soa3 toa7-toa7 tong5-cheng5 lan2, ti7 hit-si5 lan2 un2-tang3 beh chin chhiN-kiaN, oe7 piN5-piN5 kap Na2-tan3-giap8 siang7-khoan2, eng7 hit ho7 thang kiaN-hiaN5, u7 li2-kai2 e5 oe7 lai5 au5-kio3 kong2, “Liap8-pi2, li2 chiu7-si7 Siong7-te3 e5 KiaN2!  I2-sek-liat8 e5 Ong5!”
	Si7 lah!  Ia5-sou si7 Siong7-te3 e5 KiaN2!  Chong2-si7 chit tiap8 I si7 khah ai3 un2-bat8 I e5 Sin5-seng3, khah ai3 khoaN3 choe3 chhin-chhiuN7 in e5 chit8-e5, lai5 kap chiah e5 siau3-lian5 e5 peng5-iu2 saN-kap kau-poe5.  Sou2-i2 I u7 eng7 I it-seng sou2 te7-it ai3 e5, hit-ku3“Jin5-chu2”e5 chheng-hou, i3-su3 si7 phou2-thong lang5 e5 kiaN2, lai5 in3-tap i, kong2, “Goa2 sit8-sit8 ka7 lin2 kong2, Lin2 beh khoaN3-kiN3 thiN khui, Siong7-te3 e5 thiN-sai3 chiuN7-loh8 ti7 Jin5-chu2 e5 teng2-bin7.”  Chit e5 in3-tap tu2-tu2 si7 sim2-mih8 i3-su3, lan2 si7 bo5 thang khoai3-khoai3 liau2-kai2.  Put-ko3 lan2 chai keng3-khian5 e5 Iu5-thai3 lang5, si7 koaiN3-si3 ti7 tak8 jit8 hian-khui Ku7-iok e5 Seng3-chheh, lai5 bek8-siong2 hit tiong-kan kui2 cham7 e5 to7-li2.  Sou2-i2 lan2 thang phah-sng3, Na2-tan3-giap8 ti7 hit cha2-khi2, tiam3 bu5-hoa-ko2 chhiu7-e7, si7 tu2-tu2 teh sam3-su Nga2-kok e5 iN7-siong7, i2-kip8 ti7 hit e5 lau5-thui teh chiuN7-loh8 e5 Siong7-te3 e5 thiN-sai3 e5 su7.  Kiam2-chhai2 Ia5-sou e5 oe7, si7 tui3-tui3 ti7 i sou2 thak8 e5, tui3 an2-ni hou7 Na2-tan3-giap8 it-hoat chhim-sin3, chai-iaN2 khia7 ti7 i e5 bin7-cheng5 chit e5 Ia5-sou, si7 oe7 bat i e5 sim-lai7 tak8 hang7 e5 sim-su.

Lan2 ai3 siuN7-tioh8 chit e5 lau7 hak8-seng u7 chaiN2-iuN7 eng7 keng3-ui3 e5 liam7-thau5 lai5 ki3-tit cha2 siau3-lian5 si5-tai7 e5 su7.  Lan2 ai3 siuN7-tioh8 Siong7-te3 u7 chaiN2-iuN7 chhu2 lang5 e5 iuN7-siuN3, lai5 ka3-si7 chiah e5 siau3-lian5 lang5 li2-kai2 chong-kau3.  I e5 hoat-tou7 si7 bo5 eng7 li2-khi3 lai5 lun7-cheng3 Siong7-te3, ma7 bo5 kong2-khi2 choe7-jin5 e5 un7-mia7 siaN2 khoan2, lai5 phah chhiN-kiaN in e5 sim, chi2-u7 si7 eng7 thiaN3-thang3 kap in choe3 peng5-iu2, lai5 hou7 in bat I.  Choan5 Hok-im e5 lek8-su2 u7 am3-si7 lan2 chai, Ia5-sou u7 chin ki5-iN7 e5 khip-in2-lat8 ti7-teh.  Lang5 na7 u7 seng5-sit8, chiu7 thang tui3 ti-kak e5 pun2-leng5 lai5 hoan-geng5 I.  lai5 thiaN3-thang3 I.  Cheng3 hak8-seng be7 bian2-tit u7 hit ho7 e5 keng-giam7.

	Cha2 si7 an2-ni, chiu7 hian7-kim ma7-si7.  Chiah e5 siau3-lian5 e5 hak8-seng, si7 choe3 tak8 si5-tai7 bu5-sou3-ban7 e5 lang5 e5 tai7-piau2, piau2-beng5 lan2 long2 si7 tui3 ti7 lan2 sou2 u7 hit e5 ti-kak e5 pun2-leng5, i2-kip8 I e5 jin5-keh e5 khip-in2-lat8 lai5 kun7-oa2 I.  Sit8-chai7 Ia5-sou put-si5 to u7 thang tit-tioh8 hit ho7 khiam-sun3, seng5-sit8 e5 lang5 lai5 kun7-oa2 I, bo5 m7-si7 in-ui7 an2-ni.  Lan2 khiok si7 boe7 thang chhin-chhiuN7 in e5 khoan2, lai5 tiam3 ti7 I e5 sin-piN, iau2-ku2 kiam2-chhai2 lan2 na7 eng7 ki5-to2 lai5 kang2-kiu3 lan2 chit pun2 e5 Ki-tok-toan7, sim-lai7 chin-chiaN3 ai3 beh bat I, hit si5 lan2 e5 sim-sin5 iu5-goan5 oe7 chhin-chhiuN7 chiah e5 siau3-lian5 lang5 chit8 poaN, un2-tang3 oe7 hou7 I giu2--khi3, soa3 lai5 sin3-kho3 I, iah8 chhiat-chhiat ng3-bang7 oe7 thang sio2-khoa2 lai5 oh8 I e5 khoan2-sit.
	Chhin-chhiuN7 an2-ni, siat-su2 lan2 ti7 sim-lai7 na7-si7 i2-keng bat I, lan2 ti7-chia tioh8 koh chai-iaN2, iau2 u7 chit8-hang7 iau3-kin2 e5 kau3-hun3 hian2-chhut ti7 chit e5 kou3-su7 e5 piau2-bin7.  Cha2-si5 chiah e5 hak8-seng teh khui-khoah I e5 chong-kau3 e5 hoat-tou7, chi2-u7 si7 chio peng5-iu2 lai5 bat Ia5-sou ji5-i2.  Siat-su2 lan2 tak8-lang5 na7 oe7 chhin-chhiuN7 an2-ni lai5 choe3, Siong7-te3 Kok e5 sit8-hian7, si7 liam5-piN e5 su7.  Goa2 ti7 teng2-jit8, chhau3-tu2-kham2 u7 thak8-tioh8 chit8 e5 khah-cha2 e5 lang5 sou2 tu3 e5 chheh, ti7 i e5 chheh-nih8 u7 ki3-chai3 chit8 hang7 khah ki5-koai3, thang chhiN-kiaN e5 ki3-su7 kong2, “Siat-su2 tui3 kin-ni5 khi2, kan-ta u7 100 e5 chin-sit8 e5 Ki-tok-tou5, koat-sim ti7 tak8-ni5 ku2 beh kok-kok in2-chhoa7 chit8 e5 peng5-iu2 lai5 bat i e5 Chu2, chiu7 choan5 se3-kai3 ti7 25 ni5 ku2 si7 long2 beh hang5-hok8 ti7 Chu2 e5 kha-e7.”  Goa2 khi2-thau5 thak8 liau2 bo5 sim2-mih8 beh sin3, chong2-si7 goa2 giah8 pit chit8-e7 sng3-khoaN3, to sit8-chai7 u7 iaN2.  Kin-ni5 100, me5-ni5 200, au7-ni5 400, 800, 1600, chhin-chhiuN7 an2-ni, tak8 ni5 tit-tioh8 ka-pe7.  Kau3 25 ni5 au7 si7 thang tit-tioh8 16 ek lang5, chhiau-ke3 choan5 se3-kai3 e5 jin5-khau2.  Peng5-iu2 in2-chhoa7 peng5-iu2, tang5-phoaN7 in2-chhoa7 tang5-phoaN7, lau7-bu2 in2-chhoa7 soe3-kiaN2.  Ah!  Hu7-jin5-lang5 ah, Siong7-te3 u7 chiok-hok lin2, sit8-chai7 chha-put-to si7 chi2-u7 lin2 u7 teh choe3 chit e5 kang na7-tiaN7.  sit8-chai7 chha-put-to tak8 e5 choe3 lau7-bu2 e5 lang5 long2 him-bou7 i e5 soe3-kiaN2 lai5 bat Ia5-sou.  Kin-a2-jit8 Siong7-te3 e5 Seng3-kok, si7 tui3 hu7-jin5-lang5 e5 khui3-lat8, u7 chin3-pou7 kau3 chhin-chhiuN7 an2-ni.


Te7-4 chiuN	Ka-Na2 e5 Hun-In

	Ke3 saN-jit8 au7, chiu7-si7 ke3-lai5 e5 pai3-saN, Ia5-sou u7 khi3 chit8 e5 hiuN-sia7 hu3 hun-in e5 ian5-siah8.  Chit e5 hun-in si7 u7 hian2-chhut tiong7-iau3 e5 hau7-ko2, put-chi2 u7 eng2-hiong2 ti7 I e5 it-seng e5 su7-giap8.  Iok-han7 ti7 hit jit8 u7 kap Ia5-sou choe3-tin7 khi3, u7 kong2, “e7-saN jit8 ti7 Ka-li7-li7 e5 Ka-na2, u7 hun-in e5 ian5-siah8; Ia5-sou e5 lau7-bu2 ti7-hia; Ia5-sou kap I e5 hak8-seng ia7 hou7 in chhiaN2 khi3 hu3 ian5-siah8.”
	Lan2 hian-khui Seng3-chheh khoaN3-liau2 chai-iaN2 Ia5-sou e5 lau7-bu2 si7 chu2-iau3 e5 tong-su7-chia2, koh chai3 khoaN3 I e5 lau7-bu2 u7 teh khoa3-lu7 in e5 siat-pi7, lai5 hoan-hu3 chhe-eng7 e5 lang5, sou2-i2 tui3 chiah e5 su7-sit8 hou7 lan2 thang chhui -li2, chit e5 hun-in beng5-beng5 si7 I e5 chhin-chok8 lai7 e5 hun-in.  Na7 m7-si7 sin-niu5, chiu7-si7 sin-kiaN2-sai3 si7 Ia5-sou e5 kun7-chhin.  Lan2 thang siong2-siong7, hit jit8 chit e5 sin-niu5 un2-tang3 u7 ti3 sui2 koh phek-peh8 e5 phe3, ia7 chhah chhiN-chhui3 e5 chhiu7-ki, sim-lai7 put-chi2 hoaN-hi2, put-chi2 tek-i3, in-ui7 Ia5-sou u7 lai5 hu3 i e5 hun-in.  Toa7-bin7 tui3 soe3-han3 e5 si5, i chiu7 bat Ia5-sou, in-ui7 in e5 chhu3 saN-li7 chi2-u7 si3-eng-li2 e5 lou7-cham7.  Kiam2-chhai2 i choe3 gin2-na2 e5 si5, bat kap choe7-choe7 gin2-na2 phoaN7 choe3-he2 lai5 Ia5-sou e5 kang-tiuN5, thiaN Ia5-sou kong2 kou3-su7 ia7 ku2 kaN2, sou2 i2 chit e5 hap8-hun-sek si7 i e5 hoaN-hi2 e5 jit8, i chin him-bou7 i e5 chhin-lang5 Ia5-sou chhut-sek8, in-ui7 i put-chi2 chun-keng3 I, thiaN3-thang3 I, khoaN3 I choe3 chit8 e5 toa7-hiaN, iu7-koh in-ui7 Ia5-sou chit-tiap8 i2-keng chiaN5-choe3 tui3 Siong7-te3 sou2 chhe-lai5 e5, chit e5 chhut-mia5 e5 sian-siN, tui3 an2-ni i it-hoat him-bou7 Ia5-sou lai5 chhut-sek8, thang eng5-kng i e5 hap8-hun-sek, thang lai5 khoaN3-kiN3 i e5 heng7-hok, ia7 ng3-bang7 thang tit-tioh8 I e5 chiok-hok.
	Ia5-sou ko2-jian5 u7 chhut-sek8 i e5 hap8-hun-sek.  I ti7 sim-lai7 put-si5 u7 chun5 ui2-tai7 e5 su-siuN2, ke3-ek8 kap chek-jim7, chai-iaN2 I si7 beh lai5 tam-tng jin5-lui7 e5 un7-mia7, sou2-i2 chiah hoaN-hi2 lai5 seng5-siu7 in e5 chiau-thai7。Tui3 an2-ni, Ia5-sou put-chi2 hoaN-hi2 lai5 hu3 in-e5 hun-in.
	U7 choe7-choe7 lang5 teh siuN7 kong2, Ia5-sou si7 choe3 chit8 e5 kek8 giam5-siok, hu7 gi7-bu7 lang5, khi3 hu3 hit e5 hun-in, oan2-jian5 chhin-chhiuN7 chit8 e5 u7 ui-giam5 e5 bok8-su beh khi3 hu3 lang5 e5 hun-in, thang soa3 eng7 keng3-khian5 e5 oe7 lai5 khou2-khng3 lang5-kheh.  Toan3-toan3 m7-si7!  Tui3 hit khoan2 e5 thai3-tou7, Ia5-sou si7 kek8 put chu7-jian5, kek8 m7-ai3, si7 boe7 oe7 tong5-cheng5.  I chhut-sek8 hit e5 hun-in, si7 in-ui7 I u7 hoaN-hi2 hun-in.  Ti7 se3-kan bo5 chit8-lang5 bat chhin-chhiuN7 Ia5-sou e5 khoan2, u7 hiah-nih8 khoai3-lok8 jin5-seng.  I sit8-chai7 si7 chin thiaN3-thang3 jin5-seng, I si7 u7 hiong2-siu7 tak8 ho7 e5 khoai3-lok8.  I si7 u7 liah8 chu7-jian5 choe3 khoai3-lok8.  I si7 u7 khoaN3 soe3-han3 gin2-na2 choe3 khoai3-lok8.  I si7 u7 hoaN-hi2 kap lang5 choe3 peng5-iu2 saN kau-poe5, chai-iaN2 che si7 bo5 boe7 eng7-tit e5 su7.  I si7 put-chi2 hoaN-hi2 ai3 kap sia7-hoe7 e5 lang5 saN-kap choe3-he2 kau-poe5, lai5 hoaN-hi2 ke3-jit8; tek8-piat8 tui3 hiah e5 kho2-lin5 e5, koh khah si7 an2-ni, ti3-kau3 Hoat-li7-sai3 lang5 soa3 chheng I choe3 tham-chiah8 houN3-chiu2 e5, thiu-hiong3 e5, i2-kip8 choe7-jin5 e5 peng5-iu2.  U7 iaN2 chit e5 oe7 si7 oan3-hun7 hui2-pong3 e5 oe7, chong2-si7 u7 chit8-tiam2 lan2 thang chu3-i3, chiu7-si7, siat-su2 na7 m7-si7 I sit8-chai7 si7 u7 chin hoaN-hi2, lai5 kap sia7-hoe7 e5 lang5 saN-kap kau-poe5, soa3 eng7 hoaN-hi2 e5 sim lai5 hiong2-siu7 I e5 saN-tng3, chiu7 koat-toan3 bo5 u7 chit ho7 hui2-pong3 e5 oe7 chiah tioh8.

	Sit8-chai7 Ia5-sou na7-si7 kau3 hia, khoai3-lok8 chiu7 te3 kau3 hia, in-ui7 I pun2-sin si7 put-chi2 khoai3-lok8 e5 lang5.  I ti7 hun-in e5 ian5-toh si7 chin hoaN-hi2, lai5 kong2 lai5 chhio3.  I sim-lai7 si7 put-chi2 him-bou7 ai3 kap cheng3-lang5 choe3-he2.  I si7 siong5-siong5 ai3 po-chiong2 hiah e5 sit-chi3 e5 lang5.  I kong2, An li2 e5 sim, si7 goa2; m7-bian2 kiaN!  ChaiN2-iuN7? chu7-jian5 in-ui7 I pun2-sin si7 khoai3-lok8 e5 lang5.  Kin-a2-jit8 ti7 se3-kan te7-it khoai3-lok8 e5, chiu7-si7 hiah e5 oe7 eng7 ho2 lai5 li7-ek pat8-lang5 e5, sim-lai7 siong5-siong5 khoai3-lok8 lai5 giong2-bong7 Siong7-te3, lai5 oan5-choan5 sin3-kho3 Siong7-te3 e5 lang5, chiu7-si7 hiah e5 ti7 sim-lai7 u7 khng3 bu5 han7-liong7 e5 lok8-koan e5 lang5, lai5 khak-sit8 chai in u7 choe3-au7 e5 seng3-li7, ia7 chai, si2 chiu7-si7 teng5-chai3 chhut-si3 ti7 hit e5 khah hong-seng7 e5 se3-kai3, iu7-koh chai-iaN2 choe7-ok ti7 u7 chit8-jit8 beh eng2-oan2 biat8-bo5.  Siat-su2 lan2 na7-si7 u7 oh8 Ia5-sou e5 khoan2, lan2 tak8-lang5 tiaN7-tioh8 si7 oe7 chiaN5-choe3 heng7-hok khoai3-lok8 e5 lang5.
	Put-tan3 si7 an2-ni, I it-seng sou2 hoaN-hi2 e5, chiu7-si7 ai3 pang-chan7 hiah e5 bo5 sin5-seng3 e5 lang5, chiaN5-choe3 sin5-seng3; sim bo5 peng5-an e5, chiaN5-choe3 u7 peng5-an.  Iu7-koh I u7 kam2-kak, ti7 teng2-bin7 hit e5 bu5-han7 e5 heng7-hok e5 sim5-seng3 e5 se3-kai3, si7 u7 jiat8-jiat8 eng7 tong5-cheng5 e5 sim teh khoaN3-kou3 I.  I ti7-teh hoaN-hi2 chit8 e5 choe7-jin5 hok8-to3 si3-chiaN3 e5 seng-oah8 e5 si5, I si7 iu5-goan5 u7 thiaN-tioh8 Siong7-te3 e5 cheng3 thiN-sai3 ti7-teh hoaN-hi2 khoai3-lok8 e5 siaN.
	Goa2 teh ki5-koai3, m7-chai lan2 it-poaN tui3 ta2-loh8 lai5 siuN7 kong2, Ia5-sou si7 iu-chhiu5 e5 bin7-mau7 e5 lang5.  Chhin-chhiuN7 chit ho7 e5 khoaN3-hoat, tek-khak m7-si7 chhut tui3 Hok-im-su e5 kou3-su7.  Lan2 thang liau7 chit ho7 e5 khoaN3-hoat, si7 chhut tui3 I2-sai3-a e5 u7-gian5, in-ui7 ti7-hia u7 teh kong2-khi2 “I siong5-siong5 tu2-tioh8 kan-khou2; sim-lai7 toa7 hoan5-lo2.”  U7 choe7-choe7 ui2-tai7 e5 bi2-sut8-ka, put-si5 to teh oe7 hit khoan2 iu-chhiu5 e5 bin7-mau7 e5 Ia5-sou; tui3 an2-ni, lan2 ai3 than3 hit e5 khoan2, lai5 thak8 Ia5-sou it-seng e5 kou3-su7; ki5-sit8 che si7 ke3-thau5 e5 sou2-chai7 ti7-teh.  U7 iaN2!  I u7 tam-tng lan2 e5 kan-khou2, taN lan2 e5 piN7-thiaN3.  Lan2 ai3 eng7 thiaN3-thang3, kam2-sia7 e5 sim, lai5 seng5-jin7 chit-tiam2.  Chong2-si7 thoe3 pat8-lang5 lai5 kan-khou2, lai5 si2, to m7-si7 kong2, tui3 an2-ni chiu7 oe7 hoe3-bo5 hit e5 ui2-tai7 e5 sim-sin5 sou2 u7 e5 hoaN-hi2 kap khoai3-lok8.  M7-si7 chai7 hit-khoan2 jiat8-sim kam-goan7 pang3-sak ka-ki7 e5 lang5 teh khoaN3, hi-seng e5 heng5-ui5 chiu7-si7 chit8 hang7 e5 khoai3-lok8.  Chhi3-mng7, ti7 chian3-tiuN5 pun2-sin kap si2 choe3 peng5-iu2 e5 peng, oe7-hiau2 tong5-cheng5 hiah e5 tioh8-siong e5, lai5 kng i tng2-lai5 khan3-hou7, hit-si5 i e5 sim-sin5 kiam2 u7 iu-chhiu5?  Sou2-i2 goa2 teh siuN7, Ia5-sou oe7 thang thoe3 pat8 lang5 lai5 si2, sit8-chai7 si7 hou7 Ia5-sou e5 lai7-bin7 seng-oah8 ke-thiN chit8 hoan e5 hoaN-hi2 khoai3-lok8 chiah tioh8.
	Chiau3 lang5 e5 i3-su3 lai5 kong2, I ti7 it-seng oe7-thang khah-iaN5 se3-kan, si7 in-ui7 I e5 sim-lai7 put-si5 u7 hoaN-hi2 khoai3-lok8.  I koat-toan3 si7 bo5 sit-loh8 chit-ho7 e5 sim.  Lian5 ti7 kek8 pi-chham2 e5 jit8, I ma7-si7 bo5 sit-loh8.  Iau2-be7 khi3 Khek-se-ma2-ni5 hng5 e5 saN tiam2 cheng cheng5, I ma7 iau2-koh hou7 cheng3 hak8-seng lai5 siuN7-tioh8 in ti7 i2-cheng5 sou2 u7 e5 khoai3-lok8 e5 seng-oah8, iu7-koh I e5 choe3-au7 e5 ng3-bang7, iu5-goan5 si7 ai3 in beng5-pek8, lian5 I li7-khui in khi3 liau2-au7, ti7 se3-kan I sou2 u7 e5 hoaN-hi2, to iu5-goan5 beh kap in ti7-teh, hou7 in thang tit-tioh8 koh khah chhiong-seng7 u7 hoaN-hi2 moa2-moa2 e5 seng-oah8.  Sit8-chai7 Ia5-sou khah-cha2 ti7 se3-kan kap I e5 hak8-seng teh kau-poe5 e5 tiong-kan sou2 tit-tioh8 e5 hoaN-hi2, si7 ti7 chit se3-kan be7-bat u7 lang5 keng-giam7--tioh8 e5.  I pun2-sin u7 chit8 jit8 bat tui3 I e5 hak8-seng kong2, iah8 lan2 thang siuN7, tek-khak si7 eng7 chhio3 gi7-gi7 e5 bin7-mau7 lai5 kong2, “Lan2 si7 chhin-chhiuN7 hu2-hu7, ti7 sin-hun e5 lu2-heng5 tiong, Lan2 si7 kap sin-kiaN2-sai3 saN-kap ti7-teh e5 ho7-chhoa7 e5.”  U7 hit-ho7 bin7 tai3 iu-chhiu5 e5 Hoat-li7-sai3 lang5 lai5 mng7 Ia5-sou kong2, “Li2 e5 hak8-seng bo5 kim3-chiah8, si7 chaiN2-iuN7?”  Ia5-sou chiu7 ka7 in kong2, “Goan2 m7-bian2 kim3-chiah8, ai-siong; goan2 tai7-ke si7 chin khoai3-lok8; sin-kiaN2-sai3 kap ho7-chhoa7 e5 lang5 saN-kap ti7-teh, ho7-chhoa7 e5 lang5 kiam2 oe7 ai-siong mah?  Tok8-tok8 si5-jit8 beh kau3, sin-kiaN2-sai3 tui3 in tiong-kan bo5--khi3, hit-si5 in chiu7 beh kim3-chiah8.  Chit-tiap8 tioh8 theng3-hau7 kau3 hit e5 si5 kau3, chiah thang kim3-chiah8 ai-siong.”  M7-si7!  Ia5-sou m7-si7 hit-ho7 iu-chhiu5 e5 bin7-mau7 e5 lang5.  Chiau3 lan2 sou2 chai, I e5 jin5-keh put-si5 u7 khip-in2-lat8; m7-ku2 iu-chhiu5 e5 bin7-mau7 khah-siong5 si7 bo5 kah loa7 u7 khip-in2 e5 lat8 ti7-teh.  Lan2 m7-ai3 u7 hit khoan2 e5 bin7-mau7, I ma7-si7 m7-ai3.  Lian5 tui3 hak8-seng I ia7-si7 hoaN-hi2 an2-ni ka7 in kong2, “Lin2 kim3-chiah8 e5 si5, boh8-tit chhin-chhiuN7 ke2-ho2 e5 lang5 tai3 iu-iong5,”

	Ia5-sou si7 Siong7-te3.  Lan2 na7 khoaN3-kiN3 Ia5-sou si7 chin khoai3-lok8 khi3 hu3 hun-in e5 ian5-siah8, hit-si5 lan2 thang tui3 Ia5-sou lai5 chai-iaN2 Siong7-te3 e5 chhin-chhiat e5 seng3-chit kau3 ta2-loh8.  Siong7-te3 e5 sim si7 u7 hoaN-hi2 lan2 lang5 e5 hun-in.  Siong7-te3 e5 sim si7 u7 hoaN-hi2 lang5 tit-tioh8 khoai3-lok8.  Ti7 Ka-li7-li7 e5 Ka-na2, lan2 u7 khoaN3-kiN3 chit e5 Eng2-oan2 e5 Ki-tok, kek8 chiau3 chu7-jian5, chiau3 lang5 e5 khoan2, hoaN-hi2 lai5 chhut-sek8 hit e5 hiong-chhoan lang5 soe3-soe3 e5 hun-in, ia7 u7 tong5-cheng5 in nng7 e5 ai3-jin5 ti7 hun-in e5 hoaN-hi2, soa3 chin3 chit8-pou7. ai3 lan2 ti7 sim-nih8 oe7 siuN7 kong2, Che si7 Siong7-te3 e5 thai3-tou7.  Che si7 Siong7-te3 e5 sim-i3.  Siong7-te3 chu7-jian5 si7 put-chi2 koan-sim ti7 lan2 e5 chiaN5-seng3, lan2 e5 seng3-kiat.  Chong2-si7 m7-si7 chhin-chhiuN7 hit-ho7 ui-giam5 e5 bok8-su, kan-ta koan-sim ti7 kau3-hoe7, soat-kau3, tian2-le2, khah bo5 koan-sim ti7 jin5-seng e5 khoai3-lok8 e5 tai7-chi3.  Lan2 e5 Pe7 Siong7-te3 si7 u7 koan-sim ti7 I e5 cheng3 kiaN2-ji5 it-chhe3 sou2 u7 sim-sek e5 su7.  I si7 u7 hun7 ti7 jin5-lui7 it-chhe3, siok8 ti7 seng3-kiat kap khoai3-lok8 e5 su7.  I si7 u7 seng3-piat chiok-hok it-chhe3 jin5-lui7 e5 koan-he7.  I si7 u7 chhu3-bi7 ti7 khong-tiong e5 pe-chiau2, soaN-nih8 e5 ia2-hoe, ti7 chhau2-pou teh thiau3-bu2 e5 soe3-chiah iuN5-a2, ti7 chhi7-tiuN5 teh thit-tho5 e5 gin2-na2, i2-kip8 lau7-bu2 tui3 eN-a2 sou2 hian2-chhut hit e5 jin5-chu5 e5 sim, i2-kip8 siau3-lian5 e5 sin-niu5, ui3 siau2-le2 teh m7-kaN2 kiN3 sin-kiaN2-sai3 e5 bin7.  Siong7-te3 si7 ai3 lan2 oe7-hiau2 khoai3-lok8 jin5-seng.  Siong7-te3 u7 chhong3-cho7 im-gak8, ge7-sut8, thang hou7 lan2 tit-tioh8 khoai3-lok8.  Siong7-te3 u7 hou7 lan2 oe7-hiau2 kong2 chhio3-khoe e5 oe7, thang pang-chan7 lan2 khah khoai3 kiaN5 jin5-seng kham-khiat8 e5 lou7-cham7.  Hoan7-na7 oe7 hou7 lang5 e5 sim chiaN5-choe3 khoai3-lok8 hit-ho7 bo5 sia5-khi3 e5 kong2-chhio3, si7 teh kiaN5 ti7 ThiN-nih8 e5 Pe7 Siong7-te3 e5 chi2-i3.  Lan2 kiam2 bo5 siuN7 kong2, chong-kau3 ki5-sit8 si7 kek8 tan-sun5, sui2 e5 su7 mah?  Siat-su2 lan2 na7-si7 eng7 Ia5-sou e5 kian3-kai2 lai5 hak8-sip8 i, lan2 kiam2 bo5 siuN7 kong2, chong-kau3 si7 koh-khah oe7 giu2 soe3-han3 gin2-na2 e5 sim e5 su7 mah?

	In e5 hun-in si7 u7 tu2-tioh8 chin hui3-khi3 e5 su7.  ChhiaN2 oe7 ki3-tit, chit e5 si7 choh-sit lang5 e5 hun-in.  Chu2-ka si7 song3-hiong e5 lang5, beh lai5 khui hun-in e5 ian5-siah8, chiN5 cham2-jian5 si7 u7 khah an5.  Sou2-i2 ian5-siah8 kiaN5 kau3 tiong-cham7 e5 si5, u7 tu2-tioh8 theng5-chi2 e5 kan-khou2.  In-ui7 tut8-jian5-kan hoat-kian3--tioh8 chiu2 bo5 kau3-giah8.  U7 lang5 kiam2-chhai2 beh kong2, che put-ko3 si7 sio2-khoa2 e5 su7.  Iau2-ku2 hu7-jin5-lang5 chiu7 bo5 beh an2-ni phah-sng3.  Bo5 lun7 siaN2 khoan2, Ka-na2 hit e5 sin-niu5 sim-lai7 un2-tang3 ma7 bo5 beh siuN7 kong2 si7 sio2-khoa2 su7.  I chai, i i2-kip8 sin-kiaN2-sai3 ti7 cheng3 peng5-iu2 e5 bin7-cheng5 si7 chin kian3-siau3.  Ia5-sou ma7-si7 bo5 kong2 che si7 sio2-khoa2 e5 su7.  Ia5-sou chai, chu2-ka e5 lang5 si7 khah ai3 u7 the2-bian7, iah8 chai, ti7 hit ho7 si5-chun7 bo5 kau3-giah8 thang ho2 khoan2-thai7 lang5-kheh, si7 chin kian3-siau3.
	Ia5-sou e5 lau7-bu2 aN3 ti7 I e5 hi7-khang piN, soe3-soe3 siaN tui3 I kong2 --- goa2 teh liau7, chi2-u7 Iok-han7 u7 thiaN-kiN3 na7-tiaN7 --- “In bo5 chiuq2 lah.”
	Kiam2 si7 Ma2-li7-a him-bou7 ai3 khoaN3 I kiaN5 sin5-jiah mah?  Lan2 khiok si7 boe7 thang kong2 an3-choaN2, I to iau2-be7 kiaN5 sim2-mih8 sin5-jiah, iu7-koh lan2 un2-tang3 beh siuN7 sin5-jiah si7 siok8 ti7 khah ko-siong7 e5 si5 chiah tioh8 kiaN5 e5, khah m7-si7 ti7 ian3-sek8 e5 si5 lai5 kiaN5 e5 su7.  Kiam2-chhai2 tui3 Iok-sek ke3-sin liau2-au7, Ma2-li7-a tak8 pai2 u7 tu2-tioh8 khun3-lan5, chiu7 koaiN3-si3 oa2-kho3 I lai5 kai2-koat, sou2-i2 chit-tiap8 chu7-jian5 ia7 ai3 lai5 khoaN3 I.  Ma2-li7-a chai-iaN2 I un2-tang3 oe7 tau3 khoa3 sim, siat-su2 I na7 oe7 thang choe3, tiaN7-tioh8 si7 oe7 eng7 hoat-tou7 lai5 pang-chan7 in.  Kiat-kiok8 lai5 kong2, lian5 lan2 na7 u7 tu2-tioh8 sim2-mih8 khun3-lan5, lai5 chhe7 Ia5-sou, tui3 I kong2-khi2, lai5 kiu5 I e5 pang-chan7, che to m7-si7 m7-ho2 e5 sin3-giong2.
	Put-ko3 Ia5-sou tui3 I e5 lau7-bu2 sou2 in3-tap e5 oe7, u7 piau2-beng5 ti7 I e5 sim-lai7, chai-iaN2 lau7-bu2 teh chhui-pek I lai5 kiaN5 sin5-jiah.  I sou2 in3-tap hit ku3 oe7, chiau3 lan2 sou2 hoan-ek8 e5, thiaN-liau2 si7 cham2-jian5 khah keh8-hi7 e5 khoan2,  “Hu7-jin5-lang5 ah, goa2 kap li2 u7 sim2-mih8 kan-siap8.”  Chong2-si7 lan2 chi2-u7 si7 thak8-tioh8 I e5 piau2-bin7-chiuN7 e5 oe7 na7-tiaN7, lan2 bo5 thiaN-tioh8 I sou2 in3-tap e5 khau2-im, a2-si7 I e5 bak8-chiu e5 piau2-hian7 e5 khoan2-sit, in-ui7 che si7 cham2-jian5 u7 koan-he7 ti7 hit e5 i3-su3.  Ia5-sou kio3 I e5 lau7-bu2 kong2, Hu7-jin5-lang5 ah, si7 chhin-chhiuN7 chin phaiN2 thiaN e5 khoan2, chong2-si7 ki5-sit8, che si7 peng5-siong5 teh chheng-hou e5 hoat-tou7.  Li2 khoaN3! lian5 ti7 hit ho7 teh piau2-si7 chun-keng3 kap thiaN3-thang3 e5 si5, to iu5-goan5 si7 chheng-hou an2-ni.  Lan2 oe7 ki3-tit A-kou2-su-tok ia7 u7 eng7 an2-ni lai5 chheng-hou lu2-ong5 Khu-le2-o-pa-to-lah (Cleopatra).  Ti7 kou2-cha2 e5 kui3-chok8 kai-kip, iu5-goan5 si7 eng7 siang7 chit khoan2 e5 chheng-hou.  Tui3 hit e5 ti7 bong7-nih8 teh thi5-khau3 e5 Boat8-tai7-liap8 e5 Ma2-li7-a, Ia5-sou iu5-goan5 chiau3 an2-ni chheng-hou i.  Iu7-koh lan2 oe7 ki3-tit, I tui3 Sip8-ji7-ke3 lai5 tui3 I e5 lau7-bu2 sou2 lau5 lim5-chiong e5 ui5-gian5, ma7-si7 kong2, “Hu7-jin5-lang5 ah, khoaN3, li2 e5 kiaN2.”  Ki5-sit8 lan2 ma7-si7 chai-iaN2, Ma2-li7-a long2 bo5 chit8-sut-a2 u7 m7 hoaN-hi2, a2-si7 u7 sun2-hai7--tioh8 i e5 kam2-cheng5.  Ma2-li7-a kau3-giah8 u7 liau2-kai2, chai-iaN2 I u7 tong5-cheng5 e5 sim ti7-teh.  Siat-su2 Ma2-li7-a bo5 liau2-kai2 lai5 kong2, ia7 si7 u7 sin3-iong7 I, sou2-i2 kan-ta tui3 chhe-eng7 e5 kong2, “Hoan7-na7 I ka7 lin2 kong2 e5, lin2 tioh8 kiaN5 i.”
	M7-si7!  Ia5-sou m7-si7 bo5 the2-thiap I e5 lau7-bu2 Ma2-li7-a.  Put-ko3 I an2-ni in3 i, si7 ai3 hou7 i chai, in nng7 lang5 e5 koan-he7, si7 i2-keng u7 pian3-oaN7.  Ma2-li7-a chit-tiap8 tek-khak si7 boe7 thang khoan2-thai7 I chhin-chhiuN7 cha2, “Ia5-sou kap in loh8-khi3 Na2-sat-lek8, lai5 seng5-sun7 in.” hit si5 e5 khoan2.  Chit-tiap8 I si7 u7 toa7 e5 su2-beng7 tioh8 chin7.  Chit-tiap8 I si7 u7 phau7 choe7-choe7 e5 sim-su, si7 Ma2-li7-a sou2 boe7 thang liau2-kai2 tong5-i3 e5.  In e5 bu2-kiaN2 e5 koan-he7, si7 boe7 thang kan-siap8.  Chu7-jianche5 si7 i choe3 lau7-bu2 oh-tit liau2-kai2 e5 oe7, si7 chit8 pai2 ke3 chit8 pai2, siuN7 boe7 liau2-kai2 e5 oe7.  Chit-tiap8 Ma2-li7-a un2-tang3 si7 iau2 oe7 ki3-tit Ia5-sou choe3 gin2-na2 e5 si5, tui3 i sou2 in3 hit ku3 oe7.  “Kiam2 m7-chai, goa2 eng-kai ti7 goa2 e5 Pe7 e5 chhu3 mah?”

Chiau3-khoaN3 Ia5-sou u7 chiam7-si5  ku2, ian5-chhian5 siuN7 bo5 ai3 kiaN5 sim2-mih8 sin5-jiah.  Lan2 thang siuN7, I khi3 hu3 chit e5 hun-in, chiau3-khoaN3 si7 bo5 chhun7-pan7 beh kiaN5 sin5-jiah chiah tioh8, an2-ni siuN7, kiam2-si7 u7 put keng3-khian5 e5 sou2-chai7 mah?  I to hoaN-hi2 seng5-siu7 iu2-han7 e5 jin5-seng3, chu7-jian5 I un2-tang3 bo5 pit-iau3 tioh8 put-si5 koan-sim ti7 be7 kau3 e5 su7.  Lan2 u7 thak8-tioh8 kong2, I u7 bat tu2-tioh8 hit ho7 chin bo5 an3-sng3 e5 tai7-chi3.  Siat-su2 chit e5 tai7-chi3 si7 m7-si7 I e5 pun2-i3, lan2 thang kong2, che si7 ti7 tut8-jian5 e5 tiong-kan, koaN2-kin2 lai5 koat-sim lai5 kiaN5 e5.  I chit-tiap8 sng3-si7 iau2-be7 chhut-hoat I e5 kong seng-gai5, tu2-tu2 si7 teh-beh chin3-cheng5 khi3 na7-tiaN7.  sou2-i2 I na7-si7 eng7 sin5-jiah lai5 chhut-hoat, kiaN-liau2 si7 chhin-chhiuN7 teh ke3 Lu2-bi2-kou2 ho5 (Rubicon), si7 mou7-hiam2 e5 su7, tiaN7-tioh8 si7 oe7 chek-si5 in2-chhoa7 I kiaN5 kau3 ti7 Kok-kok-thaN e5 lou7-cham7, lai5 tu2-tioh8 toa7 e5 oah8-mia7 e5 cheng-chian3.  I ti7 sim-lai7 tiap-a2(**tiap8-a2)-ku2 teh siuN7 kong2, chit-tiap8 lai5 kiaN5 sin5-jiah kiam2-si7 Pe7 e5 chi2-i3, kiam2-si7 tioh8 lai5 hian2-chhut thiaN3-thang3 e5 sim, lai5 kiu3 I e5 peng5-iu2 bian2 ti3-kau3 kian3-siau3 mah?  Lan2 ti7 hit khoan2 chhiong-tong7, khah-siong5 oe7 tit-tioh8 chai Siong7-te3 e5 chi2-i3 sou2 kau-tai7 lan2 tioh8 choe3 e5 su7.
Ia5-sou ti7 tiap-a2(**tiap8-a2)-ku2 e5 tiong-kan, siuN7 liau2 chiu7 koat-sim beh kiaN5 sin5-jiah.  Ti7 chit8 le2 pai3 cheng5, I si7 u7 ku7-choat8 Mou5-kui2 e5 chhi3, bo5 beh pian3 chioh8 piN3-choe3 piaN2, lai5 kiu3 I pun2-sin thoat-li7 iau-go7.  Chong2-si7 chit-tiap8 I si7 u7 hoaN-hi2, chiong chui2 pian3-choe3 chiu2, lai5 kiu3 I e5 peng5-iu2 bian2 ti3-kau3 kian3-siau3.  Sit8-chai7 che si7 Siong7-te3 e5 thai3-tou7.
Ia5-sou chiu7 ka7 chhe-eng7 e5 kong2, “Eng7 chui2 hou7 i moa2 ang3!”  In chiu7 hou7 i moa2 kau3 ang3-khau2.  Koh ka7 in kong2, TaN tioh8 iuN2 i, phang5 hou7 chiang2-li2 ian5-toh e5 lang5.  In chiu7 phang5 hou7 i.  Chiang2-li2 ian5-toh e5 lang5 chhi3 lim i, chai-iaN2 si7 chui2 pian3-choe3 chiu2, chong2-si7 m7-chai tui3 ta2 loh8 lai5, (lan2 choe7-choe7 lang5 tit-tioh8 Siong7-te3 e5 un-su3, iu5-goan5 si7 chhin-chhiuN7 an2-ni, long2 bo5 mng7 khoaN3 si7 tui3 ta2-loh8 lai5), chi2-u7 tui3 sin-kiaN2-sai3 kong2, “Tok8-tok8 li2 lau5 chiu2 kau3 ti7 chit-tiap8.”
Lan2 phah-sng3 hit nng7 e5 siau3-lian5 e5 sin-kiaN2-sai3 kap sin-niu5, beh khoai3-khoai3 lai5 boe7 ki3-tit in Piau2-e5, ui7-tioh8 in ti7 ian5-siah8 e5 tiong-kan, sou2 kiaN5 chit e5 su7 mah?  Sit8-chai7 chin kho2-sioh ti7 hit-jit8 bo5 lang5 thang tui3 hit e5 Ka-na2 e5 sin-niu5 lai5 kong2-khi2, in e5 hun-in si7 beh chiaN5-choe3 choan5 se3-kai3 e5 lek8-su2 tiong, te7-it chhut-mia5 e5 hun-in, soa3 kong2, ti7 2000 ni5 au7 lang5 un2-tang3 beh kang2-kiu3 chit e5 kou3-su7, lai5 beng5-pek8 che si7 Siong7-te3 thau5 chit8-pai2 tui3 lang5 lai5 hian2-hian7 I pun2-sin.
Chit e5 hun-in thang kong2 si7 ti7 Ia5-sou e5 lek8-su2 tiong e5 chit8 choan2-ki, hit e5 i3-su3 m7-si7 kan-ta teh piau2-beng5 tui3 chit-tiap8 khi2, I u7 chhut-hoat I e5 kong seng-gai5, iu5-goan5 soa3 teh piau2-beng5 I tui3 lang5 khi2-thau5 lai5 hian2-chhut I pun2-sin si7 chi7-chui7.  sou2-i2 Iok-han7 chiah kong2, “Chit e5 thau5 chit8-pai2 e5 sin5-jiah, Ia5-sou kiaN5 ti7 Ka-li7-li7 e5 Ka-na2, lai5 hian2-chhut I e5 eng5-kng.  I e5 hak8-seng chiu7 sin3 I.”

Chit e5 si7 Ia5-sou sou2 kiaN5 e5 “thau5 chit8-pai2 e5 sin5-jiah.” sou2-i2 lan2 ti7 chia lai5 kang2-lun7 Chu2 Ia5-sou e5 sin5-jiah e5 bun7-toe5, chiau3 khoaN3 si7 chin tu2-hap8.  U7 lang5 siuN7, sin5-jiah hoan2-tng2 si7 chiaN5-choe3 Hok-im-su tiong e5 that-gai7 chioh8.  Siat-su2 sin5-jiah na7 oe7-thang theh8--khi2-lai5, tai7-ke si7 oe7 khah khoai3 lai5 sin3 Hok-im.  Kiam2-chhai2!  Chong2-si7 cheng3 Hok-im-su e5 tu3-chia2, m7-si7 ui7-tioh8 beh hap8 lang5 e5 sin3-sim e5 lou7-eng7, chiah lai5 sia2 in e5 chheh.  In chi2-u7 si7 chiau3 sou2 chai e5 su7-sit8 lai5 sia2-beng5 na7-tiaN7.  Chai7 in khak-sit8 si7 bo5 choe3 that-gai7 chioh8.
Ti7 chap8-kau2 se3-ki2 e5 chu7-jian5 kho-hak8, khah siong5 si7 ai3 chu2-chhiong3 kong2, “Chu7-jian5 e5 se3-kai3, si7 chiau3 it-teng7 e5 hoat-chek teh un7-choan2.  Sit8-chai7 long2 bo5 u7 khoaN3-tioh8 sim2-mih8 sin5-jiah chham-chhap ti7 hit tiong-kan.  Sou2-i2 na7-si7 lun7 sin5-jiah e5 su7, lan2 sui-si7 boe7 thang kong2 khak-sit8 e5 oe7, siang7 chio2-chio2 to tioh8 khng3 giau5-gi5 e5 thai3-tou7.”  Chong2-si7 ji7-chap8 se3-ki2 e5 kho-hak8, si7 cham2-jian5 u7 khah khiam-pi, u7 ko3-pek8 kong2, kho-hak8 put-ko3 si7 chai-bat ti7 hian7-siong7 e5 se3-kai3 lian5-lian5 sou2 hoat-seng e5 su7-sit8 na7-tiaN7.  Lun7-khi2 ban7-mih8 e5 goan5-thau5, a2-si7 hian7-siong7 se3-kai3 e5 poe3(**poe7)-au7, hit e5 Sim-i3 (Will), kho-hak8 si7 choan5-jian5 m7-chai.  Sit8-chai7 lai5 kong2, u7 hoat-seng chit8 hang7 e5 su7-but8, chiu7 tek-khak u7 hit e5 goan5-in.  It-tan3 u7 Goan5-in, chiu7 tek-khak ti7 hit e5 au7-bin7 u7 chit8 e5 Sim-i3 ti7-teh chiah tioh8.  Siat-su2 lan2 na7 oe7 thang seng5-jin7 chhin-chhiuN7 Hoa3-sin hit ho7 tok8-it bu5-ji7 e5 su7-sit8, kho-hak8 un2-tang3 si7 iu5-goan5 beh seng5-jin7 sin5-jiah chiah tioh8.  Chai7 hit ho7 u7 keng3-khian5, u7 chun5 ki5-iN7 e5 kam2-liam7 e5 lang5 teh khoaN3 chit e5 u2-tiu7 si7 o3-biau7, sin5-pi3 liau2-liau2.  Chhin-chhiuN7 Bi2-kok e5 si-jin5 (Walt Whitman) u7 kong2, “Chiau3 goa2 teh khoaN3, bo5 chit8 hang7 m7-si7 sin5-jiah.  Chai7 goa2, bo5 lun7 si7 kng, si7 am3, tak8 si5-khek to si7 sin5-jiah.”
Sin5-jiah u7 an3-choaN2 teh hian2-chhut I e5 eng5-kng?  sin5-jiah si7 piau2-beng5 I si7 Chu7-jian5 e5 Chu2-chaiN2.  Lan2 phah-sng3 hiah e5 hak8-seng ti7 hit si5, boe7 chap8-hun liau2-kai2 hit e5 i3-su3 chiah tioh8.  In-ui7 in chi2-u7 chiah kap I sio-bat bo5 loa7 ku2.  Chong2-si7 Iok-han7 chit-tiap8 si7 u7 keng-giam7--tioh8 Ia5-sou e5 Sip8-ji7-ke3, i2-kip8 I e5 koh-oah8, iu7-koh ti7 gou7-chap8 ni5 ku2 e5 tiong-kan, u7 bek8-siong2 i e5 Chu2 e5 seng-oah8.  I chit-tiap8 i2-keng khak-sit8 chai Ia5-sou si7 chi7-chui7, I u7 sia2 kong2, “I ti7 khi2-thau5 kap Siong7-te3 saN-kap ti7-teh.  Ban7-mih8 tui3 I lai5 chhong3-cho7; kiN3-na7 siu7 chhong3-cho7 e5, bo5 chit8 hang7 m7-si7 tui3 I lai5 chhong3-cho7.”  Ia5-sou u7 chhong3-cho7 se3-kan ban7 hang7 e5 mih8, u7 hou7 ban7-mih8 thang tit-tioh8 siu-seng5, iu7-koh ti7 tak8 si5-tai7, ti7 tak8 sou2-chai7 e5 phu5-to5-hng5, ma7 u7 teh hou7 chui2 pian3 choe3 chiu2.
Goa2 oe7 ki3-tit, bat u7 chit8 jit8 lu2-heng5 ti7 Sui7-se kok e5 Lo5-ni5 (Rhone) e5 soaN-khiN, hit-si5 sim-lai7 u7 kam2-siong2-tioh8 Ka-na2 e5 sin5-jiah.  Hit-si5 tu2-tu2 si7 u2-ki5.  Hit e5 soaN-io, soaN-kham3, tak8 ui7 long2 si7 phu5-to5 liau2-liau2.  Hou7-chui2 put-chi2 toa7, piaN3-loh8 ti7 phu5-to5-hng5.  Ti7 bo5 kui2 geh8-jit8 e5 tiong-kan, ban2 phu5-to5 e5 lang5 u7 lai5, iah8 khoaN3-kiN3 i2-cheng5 sou2 loh8 e5 hou7-chui2, taN i2-keng long2 si7 pian3-choe3 chiu2.  Hit e5 phu5-to5 chiu2, chiu7 hoat-sang3 kau3 ti7 thong se3-kai3 tak8 sou2-chai7 e5 ian3-sek8, iah8 chiang2-li2 ian5-toh e5 lang5 chhi3 lim i, chong2-si7 m7-chai tui3 ta2-loh8 lai5.  In kan-ta kong2, “Chit e5 bi7 chin7-chai7 tiN, koh chin u7 phang-thau5.  Che long2 si7 koan-he7 ti7 jit8-thau5 e5 iam7-jiat8, phu5-to5 e5 seng3-chit, i2-kip8 koan-he7 ti7 soaN-toe7 e5 tek8-piat8 e5 hoa3-hak8 chok-iong7.”  In si7 chi2-u7 bat kau3 chia na7-tiaN7.  In si7 boe7 thang koh chin3-cheng5 lai5 kong2 siaN2 khoan2.  Ki5-sit8 Siong7-te3 put-si5 to teh kiaN5 sin5-jiah ti7 lan2 e5 beh8-hng5, ma7-si7 put-si5 teh hou7 chui2 pian3 choe3 chiu2 ti7 lan2 e5 phu5-to5-hng5; sit8-chai7 lan2 long2 bo5 kam2-kak--tioh8 ti7 lan2 e5 sin-piN sou2 u7 phou2-thong e5 su7-sit8 e5 tiong-kan, u7 chit khoan2 chong3-giam5 e5 eng5-kng ti7-teh.
Sin5-jiah e5 i3-gi7 si7 teh ka3-si7 lan2 chai, hit e5 chong3-giam5 e5 eng5-kng u7 put-si5 pau-ui5 ti7 lan2 e5 sin-piN.  Chi3-toa7 e5 cho7-but8 Chu2, u7 eng7 sin5-jiah e5 hoat-tou7 ti7 tiap-a2(**tiap8-a2)-ku2 e5 tiong-kan lai5 piau2-si7 I pun2-sin, hou7 lan2 oe7 ki3-tit, sui-jian5 lan2 bo5 khoaN3-kiN3 sin5-jiah e5 si5, I si7 iu5-goan5 si5-siong5 teh choe3 kang.  Sin5-jiah put-ko3 si7 teh hian2-chhut hit e5 un2-bat8 e5 eng5-kng.  Ki5-iN7 e5 su7, put-ko3 si7 teh piau2-beng5 hou7 lan2 chai, peng5-siong5 e5 su7 iu5-goan5 si7 chhut tui3 Siong7-te3 e5 i3-su3.  Sin5-jiah si7 chhin-chhiuN7 sih-na3, ti7 tiap-a2(**tiap8-a2)-ku2 hut-jian5 hian2-hian7 ti7 khong-tiong, lai5 piau2-beng5 u7 chin toa7 e5 tian7-lat8 put-si5 teh un7-heng5 ti7 chit e5 u2-tiu7 tiong chit8-iuN7.
Chhin-chhiuN7 an2-ni, Ia5-sou u7 eng7 sin5-jiah lai5 hian2-chhut I e5 eng5-kng, tu2-tu2 si7 chiau3 cheng3 hak8-seng ti7 au7-lai5 sou2 hoe5-siong2 e5 khoan2-sit.  Sui-jian5 sin5-jiah u7 hian2-chhut I e5 eng5-kng, iau2-ku2 lan2 boh8-tit phah-sng3, I teh kiaN5 sin5-jiah e5 choe3 toa7 e5 bok8-tek, si7 kan-ta beh hian2-chhut I e5 eng5-kng na7-tiaN7.  Ki5-sit8 I si7 long2 bo5 teh iau3-kin2 ai3 beh hian2-chhut I e5 Sin5-seng3.  I hoan2-tng2 si7 put-chi2 sio2-sim, m7-ai3 lam7-sam2 kiaN5 sin5-jiah.  I m7-si7 ui7-tioh8 ai3 beh kiong5-pek lang5 e5 sin3-giong2, chiah lai5 kiaN5 sin5-jiah.  Put-ko3 I si7 Siong7-te3, I oe7 khoaN3, na7-si7 hap8-gi5 e5 si5, I si7 hoaN-hi2 hian2-chhut I sin5-seng3 e5 khui3-lat8 lai5 kiaN5 sin5-jiah, thang ka3-si7 I e5 hak8-seng; iu7-koh tek8-piat8 thang hou7 cheng3-lang5 tit-tioh8 sim-sin5 e5 ui3-an kap khoai3-lok8.  Siat-su2 u7 kui toa7-tin7 lang5 hoa7-hoa7 kun2, lai5 kiu5 I tui3 thiN-nih8 lai5 e5 sin5-jiah, hit-si5 I chiu7 chek-pi7 in.  “Ok-tok8 kan-im5 e5 se3-tai7 kiu5 sin5-jiah; tu5 sian-ti Iok-na2 e5 sin5-jiah i2-goa7, bo5 beh sin5-jiah hou7 in.”  Siat-su2 I u7 tu2-tioh8 Mou5-kui2 e5 chhi3, kio3 I tioh8 ui7-tioh8 ka-ki7 lai5 kiaN5 sin5-jiah, thang hou7 chioh8-thau5 pian3 choe3 piaN2, hit-si5 I chiu7 toan3-jian5 ku7-choat8, bo5 beh kiaN5 sim2-mih8.  Chong2-si7 siat-su2 u7 chit8 e5 siau3-lian5 e5 sin-niu5, kiaN-liau2 oe7 ti7 chhu3-piN, peng5-iu2 e5 bin7-cheng5 tu2-tioh8 kian3-siau3;  u7 Na2-in e5 koaN2-hu7 sit-loh8 i kou-siN e5 kiaN2; u7 Ka-pek-long5 e5 soe3-soe3 han3 e5 cha-bou2 gin2-na2 tu2-tioh8 jiat8-piN7, a2-si7 u7 khit-chiah8 ti7 lou7-piN teh chhiN-chham2 au5-kio3, hit-si5 Ia5-sou chiu7 long2 bo5 ian5-chhian5, chek-si5 lai5 ui7-tioh8 in kiaN5 koh(**kok)-iuN7 e5 sin5-jiah.
Lan2 tioh8 oe7 ki3-tit, sui-jian5 Ia5-sou bo5 ui7-tioh8 beh hian2-chhut I e5 eng5-kng, liah8 che choe3 toa7 e5 bok8-tek, chiah lai5 kiaN5 sin5-jiah, iau2-ku2 tui3 I sou2 kiaN5 e5 sin5-jiah chu7-jian5 u7 hian2-chhut I e5 eng5-kng.  “Choe3 si e5 lang5 m7-si7 in-ui7 ai3 hian2-chhut pun2-sin si7 choe3 si e5 lang5, chiah lai5 choe3 si.  Khong2-khai3 e5 lang5 m7-si7 in-ui7 ai3 hian2-chhut pun2-sin si7 khong2-khai3 e5 lang5, chiah lai5 kiaN5 ho2 su7, si-che3 hou7 song3-hiong lang5.  Iau2-ku2 tui3 i e5 sou2 choe3, u7 thang hian2-chhut i e5 choe3 lang5 e5 khoan2.”  Ia5-sou m7-si7 in-ui7 beh hian2-chhut pun2-sin si7 Siong7-te3, chiah lai5 kiaN5 sin5-jiah.  Iau2-ku2 chai7 hiah e5 seng5-sit8 sim u7 kau3-giah8 khui3-lat8 thang li2-kai2 I e5 lang5, sin5-jiah si7 u7 kau3-giah8 thang hian2-chhut I si7 siong7-te3.
Chong2 lai5 kong2, lang5 na7-si7 liah8 sin5-jiah choe3 si7 Siong7-te3 e5 choe3-ho2 e5 khe2-si7, si7 kek8-ki5 bo5 thang o-lo2e su7.  Lang5 na7-si7 liah8 I e5 koan5-leng5 choe3 si7 Siong7-te3 chi3-toa7 e5 eng5-kng, si7 se3-siok8, chhian2-poh8 e5 su-siuN2.  Mou5-se u7 tui3 Siong7-te3 au5-kio3 kong2, “Kiu5 li2 hian2-beng5 li2 e5 eng5-kng,” hit-si5 i u7 thiaN-kiN3 siaN, tui3 i kong2, “Goa2 tek-khak hian2-beng5 goa2 e5 thiaN3-thang3.”  Ki5-sit8 Siong7-te3 chi3-toa7 e5 eng5-kng m7-si7 I e5 koan5-leng5, hoan2-tng2 si7 I e5 jin5-ai3, I e5 tong5-cheng5, I e5 khoan-tai7, I e5 bu5 han7-liong7 e5 jin5-chu5.  Hit ho7 ai3 chin2-kiu3 hit e5 khun3-khou2 e5 ka-teng5, thoat-chhut ti7 hit e5 ian5-siah8 sou2 tu2-tioh8 e5 khun2-pek e5 chhiong-tong7, si7 pi2 kiaN5 sin5-jiah lai5 hou7 chioh8-thau5 piN3-chiaN5 piaN2, cham2-jian5 khah ko-siong7, thang khe2-si7 Siong7-te3 e5 sim.
Chiau3 lan2 sou2 u7 thak8-tioh8 e5, kong2, “Ia5-sou kap I e5 hak8-seng u7 hou7 in chhiaN2 khi3 hu3 hun-in e5 ian5-siah8,”  lan2 kiam2 bo5 chhin-chhiuN7 an2-ni, it-hoat ai3 chhiaN2 I lai5 hu3 lan2 e5 hap8-hun-sek; lan2 e5 siau3-lian5 lang5, kiam2 bo5 beh ui7-tioh8 chit e5 chong3-giam5 e5 le2-sek lai5 kin2-sin7 pi7-pan7 sim, chhin-chhiuN7 pi7-pan7 beh hu3 Seng3-chhan e5 khoan2 mah?  Ti7 Ka-na2 chit-tui3 siau3-lian5 e5 hu-hu7, ui7-tioh8 in e5 hap8-hun, an3-choaN2 lai5 pi7-pan7 in e5 sim, lan2 khiok si7 bo5 sim2-mih8 chai-iaN2.  Chong2-si7 lan2 chai-iaN2 in e5 kau3-hoe7 sou2 hoan-hu3 e5 kui-ku2.  Ti7 Chu2 Ia5-sou e5 si5-tai7, Iu5-thai3 lang5 e5 hun-in m7-si7 khoaN3-choe3 ian3-lok8, hoaN-hi2 e5 ho2 jit8-chi2 e5 i3-su3 na7-tiaN7.  Hap8-hun si7 khoaN3-choe3 chin chong3-giam5 e5 su7.  Siau3-lian5 lang5 tioh8 ai3 seng thiaN si7-toa7 (kau3-hoe7) e5 khou2-khng3, seng pi7-pan7 sim, kim3-chiah8 ki5-to2, soa3 hoan2-hoe2 in e5 choe7.  Chiong kun7 hap8-hun e5 si5, in e5 sim-su tioh8 ai3 put-si5 sam3-su Siong7-te3 e5 chi2-i3.  In e5 kou2-cha2 liap8-pi2 u7 chit8 ku3 siok8-gu2 teh kong2, Ia5-ho5-hoa pun2-sin u7 phang5 poe chiok-hok lan2 e5 si2-chou2 e5 hun-in, ia7 Bi2-ka-lek8 kap Ka-pek-liat8 si7 choe3 kiaN2-sai3 phoaN7, koh u7 cheng3 thiN-sai3 che7-siaN lai5 gim5-si chiok-ho7 sin-niu5 e5 heng7-hok.
Lan2 e5 kau3-hoe7 tui3 ti7 hun-in e5 le2-sek, iau2 u7 koh-khah ko-siong7 e5 i3-su3 ti7-teh.  Ia5-sou u7 chhut-sek8 Ka-li7-li7 e5 Ka-na2 e5 hun-in, ti7-hia lai5 kiaN5 thau5 chit8-pai2 e5 sin5-jiah, tui3 an2-ni lai5 piau2-si7 I u7 chun-tiong7 hun-in, bi2-hoa3 hun-in e5 le2-sek.  Kau3-hoe7 u7 chu2-tiuN kong2, hun-in si7 sin5-seng3, lang5 tioh8 sin7-tiong7, si7 piau2-beng5 Ki-tok kap I e5 kau3-hoe7 e5 sin5-pi3-tek e5 hap8-it e5 i3-su3.  Sou2-i2 lan2 koat-toan3 m7-thang khin-khoai3, lo2-chho2 lai5 kiaN5 hun-in e5 le2-sek, hoan2-tng2 si7 tioh8 eng7 keng3-ui3, giam5-siok, kin2-sin7, kiaN-ui3 Siong7-te3 e5 sim lai5 chin3-heng5 chiah tioh8.  Si7 lah!  Khak-sit8 hun-in tek-khak si7 boh8-tit chhin3-chhai2.  Siong7-te3 u7 kiat-hap8 in nng7 lang5 e5 sim-koaN, hu7-jin5-lang5 e5 siN3-mia7 kau-tai7 i e5 tiong7-hu, iah8 tiong7-hu e5 siN3-mia7 kau-tai7 i e5 hu7-jin5-lang5; si7 ho2 m7 si7 phaiN2; si7 ho2-giah8, si7 song3-hiong; si7 tioh8 kau3 si2 chiah thang pang3-li7.  Khak-sit8 che si7 jin5-seng chong3-giam5 e5 sun3-kan, khak-sit8 si7 be7 eng7-tit iong5-un2 khin-khoai3 a2-si7 kun2-chhio3 e5 khoan2-sit, si7 tioh8 it-hoat u7 giam5-siok, u7 hoaN-hi2, u7 siu7 kam2-tong7 e5 sim, lai5 beng5-pek8 lan2 e5 Pe7 u7 chaiN2-iuN7 koan-sim ti7 I cheng3 kiaN2-ji5 e5 heng7-hok, soa3 u7 chaiN2-iuN7 ai3 ka7 in chiok-hok, ti7 in e5 it-seng thang tit-tioh8 I e5 un-tian2.
Hun-in u7 chin-choe7 khoan2.
U7 choe7-choe7 lang5 hap8-hun liau2, ti7 bo5 kui2-ni5 e5 tiong-kan, chiu7 piN3-choe3 bo5-bi7 bo5-sou3, bo5 khoai3-lok8 e5 seng-oah8, iah8 u7 choe7-choe7 lang5 hap8-hun liau2, in nng7 lang5 si7 it-seng chin gau5 saN-thiaN3 kau3 lou7-be2.  Hit e5 cheng-chha put-chai7 in e5 hap8-hun si7 u7 sit8-chai7 e5 thiaN3, a2-si7 bo5 thiaN3 e5 bun7-toe5, si7 koan-he7 u7 Siong7-te3 tiam3 ti7 hit e5 hun-in, a2-si7 bo5 e5 bun7-toe5.  Hun-in sui-jian5 u7 sit8-chai7 e5 thiaN3 ti7-teh, iau2-ku2 na7-si7 bo5 u7 Siong7-te3 ti7-teh, iah8 si7 bo5 tho3-tong3.  Lan2 tai7-ke tioh8 put-si5 khou2-khng3 chheng-lian5 lang5 ti7 boe7 hap8-hun e5 i2-cheng5, ai3 u7 siong5-siong5 ki5-to2, u7 chap8-hun e5 sam3-su, i2-kip8 chong3-giam5 e5 koat-sim chiah ho2.  Na7-si7 u7 an2-ni, khak-sit8 hit e5 hap8-hun un2-tang3 si7 oe7 chiaN5-choe3 u7 heng7-hok e5 seng-oah8.  Siat-su2 lan2 na7-si7 u7 chhiaN2 Ia5-sou lai5 hu3 lan2 e5 hun-in, chhin-chhiuN7 cha2-si5 I u7 khi3 hu3 Ka-na2 e5 hun-in chit8 poaN, chiu7 lan2 e5 hun-in e5 jit8, tek-khak bo5 sit-loh8 hit e5 kong-eng5 chiah tioh8.

Te-5 chiu°	Ki-Tok e5 Gi7-Hun2(**Hun3)

	Ia5-sou khi3 hu3 Ka-na2 e5 hun-in liau2, u7 khi2-sin beh chiuN7 Ia5-lou7-sat-leng2 hu3 PoaN5-ke3-choeh.  Hit e5 lou7 si7 ian5 Ka-li7-li7 chhiN-chhui3 e5 ou5-hoaN7, u7 tui3 chit8 e5 sui2 e5 chhau2-tiuN5 i2-kip8 chit8 e5 sui2 e5 hoe-hng5, kio3-choe3 Ong5-kiong e5 Hoe-hng5 keng-ke3.  I tai7-seng si7 loh8-khi3 Ka-pek-long5, in-ui7 I e5 hak8-seng u7-e5 si7 khia7-khi2 ti7 hit e5 ou5-piN, ia7-si7 in-ui7 ai3 kap pat8-lang5 choe3-tin7 saN-kap chiuN7 Ia5-lou7-sat-leng2 hu3 choeh.  Lan2 u7 thak8-tioh8 kong2, I kap I e5 lau7-bu2 kap hiaN-ti7, i2-kip8 I e5 hak8-seng loh8-khi3 Ka-pek-long5.  In tiam3 hia bo5 kui2-jit8, iah8 bo5 tu2-tioh8 sim2-mih8 tiong7-iau3 e5 su7.  Lan2 si7 ai3 hut-liok8 chit hoan e5 hong2-bun7, put-ko3 ti7 be7 kong2-khi2 pat8-hang7 su7 e5 tai7-seng, chi2-u7 ai3 lan2 oe7 ki3-tit Ka-pek-long5 e5 sou2-chai7.  In-ui7 Ia5-sou e5 lai5-lek8 si7 put-chi2 u7 koan-lian5 ti7 chit e5 sui2-sui2 e5 ou5-piN e5 Ka-pek-long5 e5 siaN5.  Ti7 au7-lai5 Ka-pek-long5 si7 chiaN5-choe3 Ia5-sou e5 te7-ji7 “kou3-hiong”, si7 I ti7 Ka-li7-li7 thoan5-kau3 e5 tiong-sim tiam2, si7 ti7 cheng3 Hok-im-su tiong, lan2 sou2 te7-it chhim-chai e5 choe7-choe7 e5 kou3-su7 e5 poe3(**poe7)-keng2.
	Iu5-thai3 lang5 e5 PoaN5-ke3-choeh kun7 lah.  Ia5-sou u7 tui3 hia lai5 chiuN7 Ia5-lou7-sat-leng2 hu3 choeh, chiau3-khoaN3 I choe3 gin2-na2 e5 si5, hu3 thau5 chit8-pai2 liau2-au7, toa7-bin7 u7 tak8 ni5 khi2-khi3 hu3 choeh e5 khoan2.
	Put-ko3 Ia5-sou chit-pai2 chiuN7 khi3 hu3-choeh, cham2-jian5 u7 cheng-chha e5 sou2-chai7 ti7-teh.  I chit-pang si7 bo5 koh choe3 chit8 e5 ko3-jin5 e5 chham-pai3-chia2, si7 choe3 chit8 e5 kok-bin5 e5 kai2-kek-chia2 lai5 hu3 choeh, sui5-si7(**sui-jian5) I boe7 hian2-jian5 lai5 hian2-chhut pun2-sin si7 Bi2-sai3-a, iau2-ku2 chit hoan I u7 chiuN7 khi3 I e5 Pe7 e5 chhu3, ai3 lai5 heng-khi2 I thoan5-kau3 e5 kang, ti7 chit e5 kok-bin5 e5 kiaN-siaN5.  Tak8 kok e5 kiaN-siaN5 si7 choe3 bin5-chiong3 su-siuN2 e5 tiong-sim.  Kiam2-chhai2 in-ui7 chit e5 in-toaN, I chiah him-bou7 ai3 ti7 I e5 peh-siN3 e5 si7-toa7, i2-kip8 tui3 thong thiN-e7 lai5 chu7-chip8 e5 hoe7-chiong3 e5 bin7-cheng5, lai5 hian2-jian5 chhut-hoat I e5 su2-beng7.
	Chin kho2-sioh, Iu5-thai3 lang5 m7 chai-iaN2 chit e5 si7 ti7 in e5 lek8-su2 tiong e5 chit8 e5 choan2-ki, tu2-tu2 si7 eng3-giam7 Sian-ti Ma2-liap8-ki sou2 ki3-chai3 e5 kong2, “Goa2 chhe chhe-sai3, pi7-pan7 lou7 ti7 Goa2 e5 bin7-cheng5; lin2 sou2 kiu5, sou2 hoaN-hi2 e5 Siong7-te3, chiu3-choa7 lip8-iok e5 thiN-sai3, ko2-jian5 beh kau3, soa3 jip8 tian7-tng5.”
	Ah!  Chit e5 thau5 chit8-pai2 e5 PoaN5-ke3-choeh, in bo5 hoaN-hi2 chiap-lap8 I.  Te7-ji7 pai2 e5 PoaN5-ke3-choeh, in khoan2-thai7 I siaN2-khoan2, lan2 khiok-si7 long2 m7 chai-iaN2.  Put-ko3 te7-saN pai2 e5 PoaN5-ke3-choeh, in u7 teng3 I ti7 Sip8-ji7-ke3.

Hit e5 su7-sit8 lan2 long2 bo5 thang giau5-gi5 siaN2-khoan2, si7 chha-put-to i2-keng tiaN7-tioh8 e5 kiat-lun7.  Bin5-chu2 chu2-gi7 si7 iau2-be7 chhut-si3.  Peh-siN3 to long2 bo5 koan5.  Koan5-peng3 kap tek8-koan5 ma7 long2 si7 kui ti7 chong-kau3-kai3 e5 kui2-chok8, chiu7-si7 keng-hak8-su7 i2-kip8 Hoat-li7-sai3 lang5 e5 chhiu2; in put-chi2 goan2-kou3, ka-ki7 boan2-chiok in e5 chong-kau3 sin3-liam7, ma7-si7 iu5-goan5 kui ti7 cheng3-ti7 kai3 e5 kui3-chok8, chiu7-si7 Hi-lut8 tong2 e5 chhiu2; in su7-su7 ai3 hou7 Hi-lut8 ong5 hoaN-hi2, koh-chai3 Hi-lut8 e5 pun2-hun7, choe3 Lo5-ma2 Hong5-te3 sou2 thiaN3 e5 chit8-e5, chu7-jian5 si7 ai3 peh-siN3 hoan7-su7 than3 cheng3-hu2 e5 i3-su3 nou3!
	Tu2-tu2 si7 chhin-chhiuN7 ti7 tak8 si5-tai7 hiah e5 u7 tek8-koan5 kai-kip e5 lang5 e5 khoan2, Iu5-thai3 lang5 e5 si7-toa7 tiaN7-tioh8 su7-su7 ai3 chiau3 ku7 e5 khoan2-sit.  TaN chit e5 Kai2-kek-chia2, Jiat8-sim-ka, chong-kau3 Kek-beng7-ka Ia5-sou u7 hian2-hian7 ti7 hit e5 chian3-tiuN5, I e5 i3-su3 koat-toan3 si7 m7-ai3 chiau3 ku7 e5 khoan2-sit.  I si7 gau5 tong5-cheng5 peh-siN3.  I ti7 sim-lai7 si7 chin bo5 hoaN-hi2 chiah e5 u7 tek8-koan5 kai-kip e5 lang5, khoaN3-kiN3 in e5 chan5-jim2, chu7-ki2 chheng-gi7, i2-kip8 bu2-jiok8 hiah e5 loan2-jiok8 bu5-nai7 e5 lang5, sim toa7 m7 hoaN-hi2.  I iam3-ouN3 in e5 chong-kau3, khoaN3 si7 khang-khang, heng5-sek, bo5 sim2-mih8 bat Siong7-te3.  I long2 bo5 chit8-sut-a2 lun2-neh, kong-jian5 lai5 piau2-si7 pun2-sin e5 i3-kian3 ti7 in e5 bin7-cheng5.  Sou2-i2 chu7-jian5 si7 boe7 bian2-tit siN-khi2 saN chhiong-tut8 e5 su7.
	Ia5-sou ti7 chit-pang hong2-bun7 Ia5-lou7-sat-leng2, kan-ta u7 tu2-tioh8 nng7-chan5 khah tu3-hian7 e5 su7-kiaN7, chiu7-si7 chheng-khi3 Seng3-tian7, i2-kip8 bian7-hoe7 Ni5-ko-ti2-bou2 e5 su7.
	Seng3-tian7 chai7 tak8 e5 Iu5-thai3 lang5 teh khoaN3, si7 chit8 e5 sin5-seng3 e5 ki3-ho7.  I2-sek-liat8 lang5 siu7-liah8 si3-soaN3 ti7 thong thiN-e7 tak8 sou2-chai7, iau2-ku2 tui3 ti7 tak8 sou2-chai7 in ma7-si7 long2 iau2 oat8-thau5 lai5 khoaN3 Ia5-lou7-sat-leng2 e5 Seng3-tian7, khoaN3-choe3 si7 Ia5-ho5-hoa e5 Tian7-tng5, cheng3 kok-bin5 e5 keng3-pai3 hok8-sai7 e5 tiong-sim.  Chai7 Ia5-sou teh khoaN3, Seng3-tian7 si7 u7 heng5 e5 ki3-ho7, teh piau2-beng5 Siong7-te3 u7 tiam3 ti7 in tiong-kan.  I ti7 chap8-ji7 he3 choe3 gin2-na2 e5 si5, u7 kong2, “kiam2 m7-chai goa2 eng-kai ti7 goa2 e5 Pe7 e5 chhu3 mah?”  I ti7 sim-lai7 si7 chin i3-ai3 Siong7-te3 e5 chhu3.  I si7 put-chi2 kin2-sin7 ai3 po2-hou7 hit e5 beng5-u7.  Ni5 ke3 ni5, I e5 sim na2 hun3-khai3, in-ui7 khoaN3-kiN3 Seng3-tian7 tit8-tit8 teh siok8-hoa3, iah8 sim-lai7 chin tong5-cheng5 cheng3 keng3-khian5 e5 chham-pai3-chia2 e5 phoe-pheng5, ngiauh8-ngiauh8-liam7 e5 siaN.  Toa7-bin7 I na2 teh kiaN5 Ia5-lou7-sat-leng2 e5 si5, si7 i2-keng u7 khng3 chit ho7 tong5-cheng5 e5 sim ti7-teh.
	Che3-si e5 tham-chai5, ti3-kau3 Seng3-tian7 soa3 piN3-choe3 than3-chiN5 e5 sou2-chai7, chit e5 sui2-sui2 chong3-koan e5 goa7-iN7, si7 piN3-chiaN5 boe2-boe7 cheng-siN e5 lau7-jiat8 chhi7, it-chhe3 bo5 m7 chiaN5-choe3 che3-si-thau5 “A-na2 e5 cheng3 kiaN2-sun e5 chhi7-tiuN5 (Bazaar).”  Chhi7-tiuN5-nih8 u7 thiaN-kiN3 lang5 teh soan-jiong2, teh oaN7 chiN5 e5 siaN kau3 chhiang7-chhiang7 kun2, iuN5-a2 si7 teh meh8-meh8 kio3, gu5-a2 kiaN2 si7 teh oaiN2-oaiN2 kio3, hit e5 jiat8-nau7 si7 put-chi2 kiau2-jiau2-tioh8 hiah e5 ti7 lai7-bin7 keng3-khian5 teh le2-pai3 ki5-to2 e5 chham-pai3-chia2 e5 sim-sin5.  Seng3-tian7 si7 piN3-choe3 chit8 cheng2 siu7-iu7 e5 chou-chit, tui3 chit e5 bo5 seng5-sit8 e5 hoat-tou7, Seng3-tian7 u7 tit-tioh8 toa7 e5 chai5-lek8, siu-jip8 si7 put-chi2 choe7 nou3.
	Ki5-sit8 tak8 pai2 na7 u7 siat sim2-mih8 hoat-tou7 ai3 beh kong3-hian3 kong-chiong3 e5 li7-pian7, iu7-koh ti7 hit e5 poe3(**poe7)-au7 u7 kim-chiN5 e5 koan-he7 ti7-teh e5 si5, chiau3 lan2 sou2 chai, si7 khoai3-khoai3 siN-chhut chiong2-chiong2 e5 hu2-pai7 e5 kiat-ko2.  Bian2 kong2, siat-hoat boe7 cheng-siN e5 chhi7-tiuN5, i2-kip8 siat-hoat thang ti7 Seng3-tian7 lai5 hou7 lang5 oaN7 chiN5 si7 iau3-kin2, koh hou7 lang5 u7 chin li7-pian7.  Chong2-si7 sou2 thang hiam5 e5, chiu7-si7 choe7-choe7 tan-sun5 e5 hiong-chhoan lang5, tioh8 tiam3 ti7 Pe7 Siong7-te3 e5 chhu3, lai5 siu7 hit ho7 e5 khi-phian3; chham-pai3-chia2 e5 jiat8-seng5, tioh8 siu7 hit ho7 put hap8-sek e5 seng-li2 sou2 kiau2-jiau2.  Seng3-tian7 u7 tui3 hit ho7 boe7 cheng-siN e5, i2-kip8 oaN7 chiN5 e5, bo5 seng5-sit8 e5 seng-li2-hoat, lai5 tit-tioh8 toa7 e5 siu-jip8.  Cheng3 peh-siN3 long2 chin kian3-siau3 chit e5 su7-cheng5.  Lan2 chai-iaN2, Tian7-tng5 siat chhi7-tiuN5 si7 te7-it hou7 lang5 bo5 hoaN-hi2.  Chong2-si7 su7-sit8 Iu5-thai3 e5 choan5 bin5-chok8, ti7 hiah ku2 e5 tiong-kan, long2 koaiN3-si3 an2-ni, che si7 thang chai in sit8-chai7 si7 i2-keng sit-loh8 keng3-ui3 kap khian5-seng5 e5 sim lah.

	Iok-han7 ti7 i e5 sim-lai7, u7 siuN7-tioh8 ti7 PoaN5-ke3-choeh hit le2-pai3 tiong e5 chit8 jit8 sou2 tu2-tioh8 e5 su7.  Hit-si5 Ia5-lou7-sat-leng2, lang5 that-that tiN7, chap8-hoe gou7-sek e5 lang5, u7 chu7-chip8 ti7 Seng3-siaN5, sit8-chai7 si7 put-chi2 lau7-jiat8.  Seng3-tian7 e5 chiu-ui5 si7 u7 kui toa7-tin7 e5 chham-pai3-chia2 ti7-teh; in sui5-lang5 u7 chheng7 sui5-lang5 e5 hok8-chong, oan2-jian5 chhin-chhiuN7 hong-siok8 tian2-lam2, in-ui7 hit-si5 lai5 teh hu3 choeh e5 lang5, m7-si7 kan-ta Pa-lek8-su-theng3 ji5-i2, si7 si3-soaN3 ti7 thong thiN-e7 tak8 kok keng3-khian5 e5 Iu5-thai3 lang5, long2 u7 tng2-lai5 hu3 choeh.  I2-sek-liat8 bin5-chok8 tiong, hiah e5 te7-it keng3-khian5 e5, u7 tui3 tak8 sou2-chai7 to3-tng2-lai5 Ia5-lou7-sat-leng2 chu7-chip8 ti7 Seng3-tian7 lai5 hok8-sai7 Siong7-te3.  Khak-sit8 hit e5 kong-keng2 si7 u7 toa7 kam2-tong7 Ia5-sou e5 sim.
	Si5 ke3 si5, Seng3-tian7 e5 lang5 si7 u7-si5 moa2, u7-si5 khang.  Sin lai5 e5 chham-pai3-chia2, chin3-cheng5 oa2-lai5 mng5-khau2 lun5-liu5 teh theng3-hau7.  Goa7-bin7 u7 chit8 e5 IN7-pang  lang5 sui2-sui2 e5 goa7-iN7, ti7-hia u7 chong3-koan e5 leng2-long5, i2-kip8 eng7 kha2-biau7 e5 ki-kang sou2 tiau-khek e5 thiau7 ti7-teh, ia7 ti7-hia u7 kui toa7-tin7 e5 lang5 teh theng3-hau7 in e5 un5, thang jip8-khi3 chham-pai3.  chong2-si7 ti7 goa7-bin7 u7 choe7-choe7 cheng-siN hau2 kah meh8-meh8 kio3, oaiN2-oaiN2 kio3, u7 oaN7 chiN5 e5, siu chiN5 e5, teh io5 e5 chiN5 siaN, i2-kip8 hiah e5 boe2-boe7 e5 lang5 put hap8-sek e5 soan-jiong2, u7 put-chi2 hiang2 kau3 ti7 Seng3-sou2 e5 lai7-bin7.
	Choe7-choe7 lang5 long2 liah8 che choe3 si7 chu7-jian5 e5 su7.  Sou2-i2 chit-tiap8 in long2 koaiN3-si3 lah.  Khiok ia7 u7 choe7-choe7 lang5 chhin-chhiuN7 ti7 cha2-si5 e5 khoan2, ti7 chit-tiap8 ma7-si7 put-chi2 teh ngiauh8-ngiauh8-liam7.  U7 hit ho7 tui3 hng7-hng7 e5 sou2-chai7 lai5 hu3 choeh e5 lau7-toa7 lang5 u7 an2-ni kong2, “Goan2 e5 si5-chun7 m7-si7 an2-ni nou3.”  Put-ko3 cheng3-lang5 si7 long2 kiaN che3-si e5 koan5-se3, chi2-u7 ti7 sim-lai7 nghiauh8-ngiauh8-liam7 ji5-i2. to m7-kaN2 hian2-jian5 lai5 kong2-khi2.
	Hut-jian5 ti7 mng5-khau2 u7 hoat-seng chin nau7-tong7 e5 siaN, ia7 tak8-lang5 long2 teh chu3-bak8 khoaN3 hit e5 tui3 Ka-li7-li7 lai5 e5 siau3-lian5 e5 Sian-ti.  In-ui7 cheng3-lang5 to i2-keng long2 bat teh kong2-khi2 I e5 su7.  Tui3 Ka-li7-li7 chiuN7 lai5 hu3-choeh e5 lang5, ma7-si7 u7 teh khui-khoah I mia5-siaN.  U7 choe7-choe7 lang5 long2 u7 teh kong2-khi2 hit e5 chhut-mia5 e5 KiaN5 soe2-le2 e5 Iok-han7 u7 chaiN2-iuN7 lai5 kan-cheng3 I.  Cheng3-lang5 ma7-si7 long2 u7 teh kong2-khi2 I ti7 siaN5-nih8 sou2 kiaN5 e5 sin5-jiah.  Tui3 an2-ni, cheng3-lang5 long2 u7 siN-khi2 ki5-koai3 i2-kip8 tham3-kiu5 e5 sim, ai3 khoaN3 Ia5-sou.
	Chhin-chhiuN7 an2-ni, Ia5-sou u7 jip8 khi3 Seng3-tian7.  Chit-tiap8 I m7-si7 chiau3 lan2 sou2 teh siuN7 si7 chit8 e5 un-jiu5 khiam-sun3 e5 Ki-tok, ma7 m7-si7 chhin-chhiuN7 ti7 Ka-na2 e5 hun-in hit e5 ho2 kau-poe5 e5 Ia5-sou lah.  Chit-tiap8 I si7 cham2-jian5 koh-iuN7, si7 chiaN5-choe3 chit8 e5 u7 ui-giam5, u7 koan5-peng3 e5 lang5; I e5 bin7-mau7 u7 hian2-chhut u7 koan5-ui-chia2 e5 siu7-khi3, tui3 hit e5 goa7-tiaN5, toa7 hoah8 chiu7 tit8-tit8 jip8--lai5, chhin-chhiuN7 kun-ong5 teh jip8-lai5 beh chek-hoat8 hiah e5 choe3 chho3-gou7 e5 lou5-pok8 chit8 poaN.  I hian2-chhut kek8 siu7-khi3 e5 bin7, lai5 ng3 hiah e5 Seng3-tian7 e5 koan2-li2-chia2, iah8 ti7 tiap-a2(**tiap8-a2)-ku2 e5 tiong-kan cheng7-cheng7, au7-lai5 chiu7 hut-jian5 hoat-chhut hit e5 hiang2-liang7 e5 siaN-im lai5 chek-pi7 in kong2, “Toa3 chiah e5 mih8 chhut-khi3; m7-thang eng7 goa2 e5 Pe7 e5 chhu3, choe3 boe2-boe7 e5 chhu3!”
	Bo5 thang ki5-koai3, I u7 toa7-toa7 phah-chhiN-kiaN in e5 sim.  Cheng3-lang5 e5 bak8-chiu long2 tian2 kah toa7-bu2-lui2, teh ki5-koai3, teh chhiN-kiaN, in-ui7 thiaN kong2, “Goa2 e5 Pe7 e5 chhu3!”  In long2 chin ki5-koai3 teh siuN7, I kong2 chit ho7 oe7, tau3-ti2 I si7 chi7-chui7?  I kaN2 tui3 Seng3-tian7 e5 chi2-to7-chia2, ho2-taN2 lai5 hian2-chhut chit ho7 koan5-ui-chia2 e5 thai3-tou7, I tau3-ti2 si7 chi7-chui7?  I chit8-e7 khoaN3, si7 chin kiau-ngou7, chin chu7-ko e5 lang5, oan2-jian5 chhin-chhiuN7 Ku7-iok e5 sian-ti lang5 e5 chit8-e5, in-ui7 I u7 eng7 soh choe3 piN, koaN2 hiah e5 cheng-siN long2 chhut tian7 e5 mng5-goa7; koh ia7 chhia-to2 oaN7 chiN5 e5 lang5 e5 chiN5, peng3 lin3-tng2 ine5 toh.  Hiah e5 u7 se3-lek8 e5 lang5, khoaN3-liau2 khak-sit8 si7 put-chi2 chhiN-kiaN, ti3-kau3 chhin-chhiuN7 e2-kau2--e5 chit8 poaN, tai7-ke toa7 chhui3 khui-khui, m7-kaN2 chin3-cheng5 lai5 ti2-khong3 I.  Lan2 thang siong2-siong7, hit-si5 keng-hak8-su7 a2-si7 Hoat-li7-sai3 lang5 un2-tang3 u7 kiaN5 oa2 khi3 tui3 I kan-cheng3 kong2, “Seng3-chheh to u7 ki3-chai3 kong2, lan2 tioh8 chiau3 an2-ni lai5 keng3-pai3 hok8-sai7 Ia5-ho5-hoa, koh u7 ki3-chai3 kong2, lan2 tioh8 chiau3 an2-ni lai5 hian3 seng-le2 ti7 I e5 toaN5 le3(**leh).”  Chong2-si7 Ia5-sou si7 toa7 siu7-khi3 in, I e5 siaN si7 chhin-chhiuN7 lui5 teh tan5, chiu7 in3 in kong2, “Goa2 e5 chhu3 beh chheng-choe3 ki5-to2 e5 chhu3; chong2-si7 lin2 hou7 i choe3 chhat8-siu7!”

	Ti7 hit jit8 Ia5-sou u7 tek-choe7-tioh8 kau3-hoe7 e5 thau5-lang5, kau3 chha-put-to be7 thang koh saN-ho5.  Hoat-li7-sai3 lang5 e5 koan5-se3, ti7 cheng3-lang5 e5 bin7-cheng5 u7 siu7-tioh8 I e5 bu2-jiok8.  Cheng3 che3-si e5 than3-chiN5 e5 thau5-lou7 u7 kong-jian5 sit-liau2 the2-bian7.  In koat-toan3 bo5 be7 ki3-tit chit chan5 su7.  Hit jit8 Ia5-sou thang kong2 ti7 Ia5-lou7-sat-leng2 i2-keng u7 khak-teng7 I e5 un7-mia7.  Koh I ia7 chai-iaN2 chit e5 su7-sit8.
	Koh nng7-ni5 au7, in iu5-goan5 si7 ti7 PoaN5-ke3-choeh e5 si5, tu2-tu2 ti7 siang7 chit e5 sou2-chai7 u7 saN-kap ke3-bou5 lai5 chhiuN2-toat8 I e5 siN3-mia7.  Hit-si5 Iu5-thai3 lang5 tui3 I kiu5 sin5-jiah kong2, “Li2 choe3 chiah e5 tai7-chi3, eng7 sim2-mih8 sin5-jiah hou7 goan2 khoaN3?”  Ia5-sou thiaN-kiN3 in sou2 mng7 chit-ku3 oe7, phah-sng3 I chai in ai3 beh hai7-si2 I.  Sou2-i2 I chiu7 eng7 thiam5-cheng7 e5 thai3-tou7, chiong sin5-jiah lai5 chi2-si7 in kong2, “Lin2 hui2-hoai7 chit e5 tian7 (Goa2 e5 seng-khu e5 Tian7), Goa2 saN-jit8 beh koh khi2 i.”
	Hit-si5 chiau3-khoaN3 si7 bo5 sim2-mih8 lang5 u7 liau2-kai2 I sou2 kong2 chit ku3 oe7.  In tai7-ke chi2-u7 be5-loan7 na7-tiaN7.  Put-ko3 in long2 oe7 ki3-tit chit-ku3 oe7.  Chhin-chhiuN7 I siu7 sim2-phoaN3 e5 si5, I e5 tui3-tek8 ma7-si7 oe7 ki3-tit chit-ku3 oe7, chiu7 kan-cheng3 kong2, “Chit lang5 bat kong2, goa2 oe7 hui2-haoi7 Siong7-te3 e5 tian7, saN-jit8 beh koh khi2 i.”  Iu7-koh I siu7 teng3 ti7 Kok-kok-thaN e5 si5, in ma7-si7 oe7 ki3-tit chit-ku3 oe7, chiu7 siat-tok8 leng2-chhio3 I kong2, “Ai7 ah, li2 hui2-hoai7 tian7, saN-jit8 khi2 i e5, taN tioh8 kiu3 ka-ki7, tui3 Sip8-ji7-ke3 loh8-lai5.”  Lian5 cheng3 hak8-seng to iu5-goan5 siong5-siong5 ki3-tit chit-ku3 oe7, koh ia7 tioh8 kau3 Ia5-sou koh-oah8 liau2-au7, in chiah oe7 liau2-kai2 chit ku3, “ti7 saN-jit8 goa2 beh koh khi2 i” e5 oe7 e5 i3-su3.
	Che si7 Ia5-sou chhut-hoat I e5 kong seng-gai5 e5 khoan2-sit.  I m7-si7 tu2-tu2 eng7 oan2-choan2 ho2 kam2-cheng5 e5 hoat-tou7 lai5 chhut-hoat.  M7-si7!  Tui3 lang5 oan2-choan2 ho2 kam2-cheng5, khiok u7-si5 si7 chin ho2, chong2-si7 u7 si5 kou-put-chiong tioh8 hian2-chhut siu7-khi3 e5 bin7 chiah u7 kau3-giah8.  Hit jit8 bo5 poaN3 lang5 kaN2 mou7-hiam2 chin3-cheng5 lai5 ti2-khong3 I.  Cheng3-lang5 khoaN3-liau2 si7 put-chi2 chhiN-kiaN, put-ko3 u7 toa7-toa7 tong5-cheng5, soa3 ui7 I, ia7 ti7 in e5 sim-lai7 put-chi2 teh hoaN-hi2, u7 khoaN3-kiN3 chit e5 lang5 kaN2 choe3 hit ho7 in sou2 m7-kaN2 choe3 e5 su7.  Hiah e5 choe3 m7-tioh8 e5 lang5, in e5 liong5-sim iu5-goan5 ma7-si7 u7 chan3-seng5 Ia5-sou sou2 choe3 e5 tai7-chi3.  In m7-si7 m7-chai-iaN2 in u7 chho3-gou7 ti7-teh, put-ko3 Ia5-sou u7 chhui-pek in lai5 chim-chiok siuN7 in sou2 choe3 e5 su7.  Ui7-tioh8 ai3 hou7 lang5 hok8-sai7 Siong7-te3 e5 sim-sin5 tit-tioh8 chheng-khi3, bian2 bak-tioh8 la5-sam5, sou2-i2 Ia5-sou chiah u7 hian2-chhut I e5 chong-giam5, tek-seng3 e5 Bi2-sai3-a e5 thang chhiN-kiaN e5 khi3-khai3 lai5 kong-kek in.  Khak-sit8 che si7 “Seng3 IuN5-ko e5 gi7-hun2(**hun3).”  Ti7 hit-si5 Ia5-sou e5 bak8-chiu u7 hian2-chhut put-chi2 thang kiaN-ui3 e5 in3-siong7 ti7-teh.

	Seng3 IuN5-ko e5 gi7-hun2(**hun3)!
	Chit-tiap8 koh tui3 chit hong-bin7 lai5 siuN7 lan2 e5 Chu2 e5 jin5-keh, si7 u7 toa7 li7-ek e5 sou2-chai7 ti7-teh.  An3-choaN2 to u7 chin-choe7 ui2-tai7 e5 oe7-tou5 ka, thai2-oe7 bo5 poaN3-lang5 oe7 hit ho7 hoat siu7-khi3 e5 Ki-tok mah?  Lan2 khah siong5 sou2 khoaN3-kiN3 e5 tou5, long2 si7 oe7 I e5 bin7 si7 un-jiu5, peng5-ho5, ia7 lan2 khah siong5 si7 thoan5-siu7 hit-ho7 gau5 lin5-bin2, khiam-sun3, thiaN3-thang3 e5 Ia5-sou; na7-si7 an2-ni, kiaN-liau2 lan2 sou2 piau2-chhut I e5 siong7 si7 u7 chho3-gou7 ti7-teh, si7 kan-ta I e5 jin5-keh e5 chit8 hong-bin7 na7-tiaN7, iu7-koh kiaN-liau2 bo5 sim2-mih8 oe7 giu2 hit-ho7 u7 lam5-chu2 han3 e5 khi3-khai3 e5 lang5 e5 sim.  In be7 bian2-tit siuN7 kong2, hit ho7 long2 bo5 u7 hoat-chhut oan3-hun7 phaiN2, siu7-khi3 phaiN2 e5 thiaN3-thang3, si7 bo5 kah loa7 nih8 thang kho2-chhu2 e5 su7.  In si7 siuN7 kong2, lang5 ho2-taN2 hian2-chhut gi7-hun2(**hun3) lai5 hou7 lang5 kiaN-hiaN5, che si7 hit ho7 iong2-kam2 e5 lang5 e5 jin5-keh e5 chit8-pou7-hun7.  U7-iaN2, in sou2 siuN7 e5 si7 chin-sit8 e5 oe7.  In-ui7 chit e5 u7 hian2-chhut oan5-choan5 e5 jin5-seng3 e5 Ia5-sou, iu5-goan5 u7 chiap8-chiap8 hoat-chhut siu7-khi3 e5 bin7.
	Lan2 tui3 Ia5-sou lai5 chai-iaN2, siu7-khi3 si7 Sin5-seng3 e5 su7.  Iau2-ku2 lan2 iu5-goan5 si7 tioh8 tui3 Ia5-sou lai5 chai-iaN2, hit ho7 iong2-kam2 e5 jin5-keh-chia2 sou2 hoat-chhut e5 siu7-khi3 si7 sim2-mih8 khoan2.  In-ui7 lan2 e5 siu7-khi3 khah-siong5 si7 chhut tui3 lan2 e5 loan2-jiok8, bo5 iong2-chong3 e5 sim-chi3, si7 chhut tui3 lan2 e5 toan2-khi3, phaiN2 seng3-te7, si7 chhut tui3 lan2 koe3 thau5 loan2-jiok8 boe7-oe7 che3-ap lan2 e5 seng3-cheng5 sou2 ti3--e5.  Lan2 e5 siu7-khi3 khah siong5 si7 chhut tui3 kou3-ki2 e5 sim, ui7-tioh8 siu7 lang5 e5 siong-hai7, ia7 lan2 boe7-oe7 jim2-tit.  Lan2 e5 siu7-khi3 khah-siong5 si7 chin chan5-jim2, chhiN-chham2, long2 boe7-oe7 sia3-bian2 lang5.
	Tui3 an2-ni, lan2 ai3 tiap-a2(**tiap8-a2)-ku2 saN-kap lai5 khoaN3 siu7-khi3 e5 Ki-tok.  I ti7-chia oe7 hiah-nih8 siu7-khi3 hiah e5 tham-chai5, kan-cha3 e5 seng-li2 lang5, si7 in-ui7 in u7 khi-phian3 tan-sun5 e5 peh-siN3 e5 keng3-khian5 e5 sim.  ti7 au7-jit8, I oe7 koh-chai3 hiah-nih8 siu7-khi3 hiah e5 tou7-tng5 oeh8 koh goan5-be5 e5 lang5, bo5 m7-si7 ui7-tioh8 in u7 theh8 in hit e5 chi3 bi5-soe3 e5 An-hioh-jit8 e5 kui-le7 lai5 chou2-tong3 I ti7 An-hioh-jit8 i ho2 piN7-thiaN3 e5 lang5, “sou2-i2 I chiu7 siu7-khi3 si3-koe3 khoaN3 in.”  I ma7-si7 chin siu7-khi3 hiah e5 in2-iu2 chi3 bi5-soe3 e5 chit e5 lai5 ham7-loh8 ti7 choe7-ok e5, kong2, “KiN3-na7 hou7 chiah e5 sin3 Goa2 e5 chi3-bi5-soe3 e5 chit8 e5 siu7 that-gai7, hit lang5 leng7-khou2 u7 toa7 chioh8-bo7 tiau3 i e5 am7-kun2 thiam7 ti7 chhim-ian.”  I u7 put-chi2 siu7-khi3, koh eng7 bo5 lin5-bin2 e5 ki-chhi3 e5 oe7, lai5 lou7-hian7 Keng-hak8-su7 kap Hoat-li7-sai3 e5 chan5-jim2 kap ke2-ho2, kan-cheng3 in long2 si7 teh chou2-chi2 lang5 chhin-kun7 Siong7-te3.  Lan2 na7 khoaN3 Ma2-thai3 te7 23 chiuN, ti7-hia I e5 oe7 sit8-chai7 si7 chin thang chhiN-kiaN.  “Lin2 ke2-ho2 e5 Keng-hak8-su7 kap Hoat-li7-sai3 lang5, u7 chai-e7 ah!  Lin2 si7 ke2-ho2 e5, lin2 si7 pai5-iu, lin2 si7 hun2-peh8 e5 bong7!  Lin2 si7 chhiN-mi5 teh chhoe7-thau5 e5.  Lin2 eng7 tang7 koh oh-tit taN e5 taN3 pak8 he7 ti7 lang5 e5 keng-thau5 teng2, chong2-si7 lin2 m7-kheng2 eng7 chit8 ki chng2-thau5-a2 tin2-tang7 i!  Lin2 pian3-kiaN5 chui2-lou7, liok8-lou7, hou7 chit8 lang5 jip8-kau3; ki3-jian5 jip8, chiu7 hou7 i choe3 te7-gek8 e5 lang5, pi2 lin2 ka-pe7.  Choa5 ah!  Tok8-thang5 e5 lui7 ah!  Lin2 thai3 oe7 to5-siam2 te7-gek8 e5 heng5-hoat8?”
	Che si7 lan2 e5 un-jiu5, khiam-pi e5 Ia5-sou, ti7-tehti7-teh hoat siu7-khi3 e5 si5, sou2 kong2 e5 oe7.  Siat-su2 lan2 na7 ai3 chai-iaN2, hit ho7 sit8-chai7 tioh8 kiaN-hiaN5 e5 siu7-khi3 si7 sim2-mih8 khoan2, siat-su2 lan2 na7 ai3 chai-iaN2, Siong7-te3 tui3 hit ho7 chan5-jim2, ke2-cho3 i2-kip8 ke2-ho2 e5 heng5-ui5 si7 phau7 sim2-mih8 khoan2 e5 i3-kian3, chhiaN2 lan2 lai5 khoaN3 siu7-khi3 e5 Ki-tok e5 thai3-tou7.

Siu7-khi3 si7 Sin5-seng3 e5 su7.  Siat-su2 lan2 na7 si7 chit8 e5 khah ko-siong7 e5 jin5-keh-chia2, lan2 eng-kai si7 tioh8 khah siong5 hoat-siu7-khi3 chiah tioh8, chong2-si7 lan2 e5 siu7-khi3 tioh8 oe7-hiau2 oh8 Ia5-sou Ki-tok e5 siu7-khi3 e5 khoan2-sit.  Lan2 tioh8 chiong I e5 siu7-khi3 lai5 choe3 lan2 e5 bou5-iuN7.
(1) Thau5-chit8 hang7 lan2 tioh8 chai, na7 si7 u7 sim2-mih8 lang5 chho3-gou7 lai5 siong-hai7 tioh8 I pun2-sin e5 si5, I si7 koat-toan3 bo5 siu7-khi3.  Cheng3-lang5 si7 thang chiau3 in e5 i3-su3 lai5 khoan2-thai7 I, ku7-choat8 I, biau2-si7 I, thi2-chhio3 I, ma7 soa3 thang teng3 I ti7 Sip8-ji7-ke3, hou7 I lai5 tu2-tioh8 hit e5 chhi-chham2.  Ti7 Kok-kok-thaN e5 soaN-phiaN5, cheng3-lang5 chit8-siaN chit8 chhui3 to long2 si7 teh leng2-chhio3 I, chong2-si7 I khoaN3 hit ho7 si7 chit8 si5 e5 gu5-gong7 e5 oe7, soa3 tui3 Siong7-te3 kiu5 kong2, “Pe7 ah, sia3-bian2 in, in-ui7 in sou2 choe3 e5, in m7-chai.”
Chong2-si7 na7-si7 u7 sim2-mih8 lang5 kan-cha3, lai5 phah la5-sam5 Siong7-te3 e5 chhu3, u7 sim2-mih8 lang5 ke2-ho2, ti3-kau3 hou7 lang5 iam3-hun7 chong-kau3, u7 sim2-mih8 lang5 ap-pek loan2-jiok8 e5, u7 sim2-mih8 lang5 in2-iu2 siau3-lian5 e5 cha-bou2 gin2-na2 ham7-loh8 ti7 sia5-ok e5 seng-oah8, I chiu7 chek-si5 hoat-chhut chin thang kiaN-hiaN5 e5 bin7 lai5 siu7-khi3, khian3-chek in.
Che chiu7-si7 Ia5-sou e5 thai3-tou7, I long2 bo5 ui7-tioh8 ka-ki7 e5 su7 lai5 siu7-khi3.  Na7-si7 lang5 sian3 I chiaN3-peng5 e5 chhui3-phe2, I ma7 soa3 oat8 to3-peng5 hou7 i.  I u7 hoan-hu3 lan2 tioh8 chiau3 an2-ni lai5 kiaN5.  Siat-su2 na7-si7 lan2 e5 chhui3-phe2 hou7 lang5 sian3-khi3, chiu7 bo5 bun7-toe5.  Chong2-si7 na7-si7 u7 sim2-mih8 loan2-jiok8, bo5 lang5 thang pang-chan7 e5, tu2-tioh8 leng5-jiok8 hou7 lang5 sian3 chhui3-phe2 khi3, che chiu7-si7 choan5-jian5 cheng-chha e5 kou3-su7 lah.
(2) Lan2 iu5-goan5 tioh8 chai, ti7 I e5 siu7-khi3 e5 hoan2-bin7 u7 I e5 thiaN3-thang3 ti7-teh.  Lan2 kiam2 thang siuN7 kong2, ti7 I e5 siu7-khi3 e5 lai7-bin7, si7 bo5 u7 thiaN3-thang3 ti7-teh mah?  m7-si7!  ki5-sit8 I e5 siu7-khi3 long2 si7 chhut tui3 thiaN3-thang3 e5 sim.  In-ui7 I si7 thiaN3-thang3 hiah e5 siu7 ap-pek e5, chiah lai5 oan3-hun7 hiah e5 ai3 ap-pek lang5 e5.  In-ui7 I si7 thiaN3-thang3 hiah e5 tui7-loh8 e5 cha-bou2 gin2-na2, chiah lai5 chiu3-chou2 hiah e5 in2-iu2 in e5 lang5.  In-ui7 I si7 ai3-khoaN3-kiN3 cheng3-lang5 u7 khoai3-lok8 e5 sim thang oa2-lai5 ti7 Pe7 e5 bin7-cheng5, chiah lai5 siu7-khi3, khian3-chek hiah e5 ke2-ho2, pai7-hoai7 chong-kau3 e5 lang5.
(3) Koh chit8 hang7, lan2 tek8-piat8 ai3 chai e5, ia7 thang soa3 choe3 lan2 e5 an-ui3 kap bian2-le7--e5, chiu7-si7 I put-si5 u7 khng3 sia3-bian2 lang5 e5 sim lai5 teh siu7-khi3 lang5.  I si7 put-chi2 siu7-khi3 lang5 khng3 goan5-be5 e5 sim kou3-i3 lai5 kiaN5 phaiN2, ia7 soa3 chin siu7-khi3 lang5 khng3 ke2-ho2, bo5 u7 thiaN3-thang3 e5 sim, kan-ta goan5-kou3 bo5 beh hoan2-hoe2.  Chong2-si7 lang5 na7 u7 hian2-chhut pi-ai e5 bin7-mau7, chiu7 chek-si5 tin2-tang7 I e5 sim lai5 siN-chhut lin5-bin2 kap thiaN3-thang3 e5 liam7-thau5.  Tui3 hiah e5 po7-giok8 i2-kip8 ke2-ho2 e5 lang5, I si7 put-chi2 siu7-khi3, kah na2 lui5 teh tan5 chit8-poaN, lai5 siat phi2-ju7 pai5-thek in.  Tui3 hiah e5 oe7-hiau2 chai choe7, iu-bun7 hoan2-hoe2 sim-lai7 chin ai-siong teh kan-khou2, u7 hian2-chhut ai3 ho2 e5 sim--e5, Ia5-sou chiu7 chek-si5 siat choe7-choe7 e5 phi2-ju7 lai5 bian2-le7 in.  Che si7 Ia5-sou teh hoat siu7-khi3 e5 khoan2-sit.  Lan2 na7-si7 oe7 chiau3 I e5 khoan2-sit, chiu7 thang chiau3 lan2 sou2 ai3 put-koan2 si5 to thang siu7-khi3.




Te7-6 chiuN	Ni5-Ko-Ti2-Bu2

	Lan2 thang siong2-siong7 ti7 hit am3 Ia5-lou7-sat-leng2 siaN5 un2-tang3 u7 toa7 io5-choah, toa7 siu7 kam2-tong7 chiah tioh8.  In-ui7 chit e5 siau3-lian5 e5 sian-siN, u7 ti7 hiah e5 tui3 tak8 sou2-chai7 chu7-chip8 lai5 e5 cheng3 Iu5-thai3 lang5 e5 bin7-cheng5, lai5 pian7-pok, leng5-jiok8 kau3-hoe7 i2-kip8 kok-bin5 e5 thau5-lang5 e5 koan5-se3, soa3 kong-jian5 lai5 kong-kek, kong2 in si7 hou7 kau3-hoe7 piN3-choe3 chit8 cheng2 e5 chhat8-siu7!  Chhi3-siuN7, na7 u7 chhin-chhiuN7 chit khoan2 e5 lang5 lai5 kong-kek lan2 e5 Kam(**Kam3)-tok-hoe7!  A2-si7 ti7 lan2 e5 gi7-hoe7 e5 tiong-kan, u7 chit8 e5 cheng3-lang5 sou2 chun-keng3 e5 seng3-chia2 hian2-chhut chit8 e5 koan5-ui-chia2 e5 siu7-khi3 e5 bin7-mau7, tui3 khau2-bin7 toa7 hoah8 tit8-tit8 jip8-lai5.  ti7 Siong7-te3 kap cheng3-gi7 e5 mia5, lai5 soan-thoan5 au(**au5)-kio3 kong2, lin2 chiah e5 gi5-oan5 long2 si7 li7-iong7 kong-chit ti7-teh tou5-bou5 su-ki2 e5 li7-lou7, lan2 siuN7 siaN2-khoan2?  Lan2 kiam2 bo5 phah-sng3 hit e5 siaN5-nih8 e5 lang5 beh ui7-tioh8 an2-ni, lai5 tam7-poh8 io5-choah mah?
	Khak-sit8, hit am3 ti7 Ia5-lou7-sat-leng2, ke-ke hou7-hou7 ti7-teh chiah8 am3-png7 e5 si5, ia7 ti7 ke-lou7-nih8, ti7-chia ti7 hia u7 kiat kui-tong2, long2 si7 teh kong2-khi2 chit e5 siau3-lian5, ki5-iN7 e5 sian-ti lang5 i2-kip8 I ti7 Seng3 Tian7 sou2 kiaN5 hit e5 oe7 hou7 lang5 chhiN-kiaN e5 tai7-chi3.  Ti7 Ia5-lou7-sat-leng2 hiah e5 teh ui7 ki3-seng5 e5 chou-chit e5 lang5, sim-lai7 u7 phau7 hoan2-khong3 kap phoe-pheng5 e5 thai3-tou7, chong2-si7 lian5 ti7 Hoat-li7-sai3 lang5 e5 tiong-kan hiah e5 khah chhim-siuN7 e5, khoaN3-kiN3 I sou2 kiaN5 e5 su7, sim-lai7 ma7-si7 siu7 toa7 e5 kam2-kek.  Put-koan2 siaN2-khoan2, I si7 chit8 e5 seng3-chia2, si7 chit8 e5 iong2-kam2 e5 cheng3-gi7 e5 chian3-su7.  Hit-si5 un2-tang3 u7 chin-choe7 lang5 tai7-ke soe3-soe3 siaN teh kong2, I tek-khak m7-si7 kan-ta chit8 e5 peng5-siong5 e5 lang5 na7-tiaN7.  Hit si5 un2-tang3 tui3 pak-peng5 u7 chin-choe7 Ka-li7-li7 e5 lang5 soa3 toa3 chiong2-chiong2 ki5-iN7 e5 hong-siaN loh8-lai5 lam5-peng5.  Lan2 ia7 thang liau7-siong2, Iok-han7 i2-kip8 i e5 siau3-lian5 e5 tang5-phoaN7, un2-tang3 i2-keng u7 kong2-khi2 KiaN5 soe2-le2 e5 Iok-han7 u7 chaiN2-iuN7 lai5 kan-cheng3 Ia5-sou e5 su7.  In-ui7 hit-si5 cheng3-lang5 long2 si7 sin3-iong7 KiaN5 soe2-le2 e5 Iok-han7 sou2 kan-cheng3 e5 oe7.
	Kiam2-chhai2 Iok-han7 in tai7-ke i2-keng u7 kong2-khi2 ia7 ku2 kaN2.  Chong2-si7 chiau3 khah toa7-bin7 in si7 bo5 kong2 chiah tioh8, ia7 khah toa7-bin7 Ia5-sou u7 chou2-chi2 in.  In-ui7 in na7 kong2-khi2 I sou2 kiaN5 e5 sin5-jiah, lang5 boe7 bian2-tit ai3 lun7-khi2 I e5 tai7-chi3, ia7 kiaN-liau2 hoan2-tng2 oe7 chou2-tong3-tioh8 I sou2 beh choe3 e5 kang, lai5 kan-ta chu7-chip8 choe7-choe7 bo5 li2-kai2 e5 lang5 tiam3 ti7 I e5 sin-piN.  In-ui7 Ia5-lou7-sat-leng2 e5 peh-siN3, si7 bo5 koh-iuN7 Ka-li7-li7 e5 peh-siN3, in khiok si7 u7 teh siuN7 kong2, Siong7-te3 e5 Kok si7 cheng3-gi7 e5 kok, chong2-si7 ki5-sit8 in te7-it koan-sim e5, si7 teh siuN7 kong2, in e5 kok beh chiaN5-choe3 I2-sek-liat8 e5 eng5-kng, ia7 hit-si5 Ia5-ho5-hoa pun2-sin beh choe3 in e5 Ong5, bi2-sai3-a beh choe3 in e5 chi2-to7-chia2, choe3 ban7 koan5-leng5 e5 Siong7-te3 e5 tai7-piau2 lai5 chiang2-li2 toe7-bin7-chiuN7 it-chhe3 e5 koan5-peng3.
	It-poaN e5 Iu5-thai3 lang5 to long2 si7 khng3 chhin-chhiuN7 chit-khoan2 e5 i3-kian3, sou2-i2 I na7 kheng2 kap in tang5-i3, beh lai5 chu7-chip8 kui toa7-tin7 e5 gu5-bin5, jiat8-sim lai5 choe3 I e5 kha-chhiu2, ti7 I e5 sin-piN lai5 eng5-hian2 in e5 kok, che un2-tang3 si7 bo5 oh tit e5 su7, chong2-si7 chit ho7 su7 si7 put-hap8, bo5 koan-he7 ti7 I e5 chin-sit8 e5 ke3-ek8.  I chin-sit8 e5 ke3-ek8 si7 beh the5-ko jin5-lui7 leng5-seng3 e5 seng-oah8 e5 su7-giap8.  Sou2-i2 chiau3-khoaN3 I si7 cham2-jian5 ai3 un2-bat8 I pun2-sin, bo5 ai3 hian2-jian5 ti7 Ia5-lou7-sat-leng2, ia7 si7 u7 chou2-chi2 it-chhe3 siok8 ti7 si5 boe7-kau3 e5 tak8 teng2-ho7 e5 mia5-siaN.
	Chong2-si7 cheng3-lang5 boe7 bian2-tit ai3 su-siuN2 I e5 tai7-chi3.  Ti7 tak8 kai-kip to u7 chin-choe7 lang5 teh su-siuN2 I.  Iok-han7 u7 keng2-soan2 chit8 e5 tu3-hian7 e5 le7 lai5 chi2-si7 lan2 chai-iaN2 hit-si5 e5 cheng5-keng2.

“U7 chit8 e5 Hoat-li7-sai3 lang5, mia5 Ni5-ko-ti2-bu2, si7 Iu5-thai3 lang5 e5 koaN.”  Chit e5 Ni5-ko-ti2-bu2 u7 chhim-chhim teh siuN7 I sou2 kiaN5 e5 su7, sui-jian5 i e5 tang5-phoaN7 long2 si7 teh hoan2-khong3 Ia5-sou, chong2-si7 i khoaN3-kiN3 chit e5 iong2-kam2e siau3-lian5 e5 sian-ti lang5 sou2 choe3 e5 su7, sim-lai7 toa7-toa7 siu7 kam2-tong7.  I ti7 sim-lai7 chin ki5-koai3 teh sam2-su Ia5-sou e5 su7.  I ai3 chai-iaN2 I e5 tai7-chi3.  Chiau3-khoaN3 i si7 chit8 e5 seng5-sit8 jiat8-seng5 e5 lang5.  Kho2-sioh i si7 u7 khah sio2-taN2, khah po2-siu2 e5 kau3-tou5; chit khoan2 e5 lang5 ti7 tak8 si5-tai7 to long2 si7 bo5 khoai3-khoai3 lai5 piau2-si7 i e5 i3-su3.  Sou2-i2 i u7 ti7 PoaN5-ke3-choeh geh8 am3-mi5, chheng7 tng5-tng5 e5 goa7-tho3, am3-chiN7 ka-ki7 chit8 lang5 thau-chau2 chhut-khi3 kiaN5 ti7 ke-lou7 e5 u7 chhiu7-ng2 am3-am3 e5 sou2-chai7, siuN7 beh chhe7 Ia5-sou, chiu7 kiaN5 kau3 chit8 ui7, chiu7-si7 toa7-bin7 Ia5-sou e5 hak8-seng Iok-han7 u7 kap I saN-kap tiam3 e5 sou2-chai7.
	Lan2 thang siong2-siong7 Iok-han7 u7 an3-nai7 chit e5 chhut-mia5 e5 lang5-kheh, chiuN7 khi3 ti7 i kap i e5 sian-siN sou2 tiam3 hit e5 m7-chiaN5-mih8 e5 lau5-teng2, iah8 i u7 che7 ti7-hia chu3-i3 lai5 thiaN, soa3 ki3-tit i ti7 u7 chit8-jit8 sou2 beh tui3 se3-kai3 lai5 kan-cheng3 e5 su7.  Lan2 teh siuN7 Iok-han7 na7 oe7 thang koh khah gau5 ki3-tit chit chan5-su7 si7 chin ho2, che kiam2 si7 bo5 keng3-khian5 e5 sou2-chai7 mah?  In-ui7 i chi2-u7 ki3 toe2-toe2 kui2-ku3 oe7, beh lai5 choe3 lan2 e5 lou7-eng7.  Sou2-i2 lan2 tioh8 chim-chiok lai5 siuN7 Seng3-chheh sou2 ki3 e5 i2-goa7 e5 i3-su3, soa3 chiau3 lan2 sou2 oe7 e5, lai5 cheng-pou2 loh8-khi3 chiah ho2.
	Lan2 thang liau7-siong2 Ni5-ko-ti2-bu2 si7 him-bou7 ai3 thiaN Ia5-sou kang2-lun7 I sou2 beh kian3-siat e5 Ong5-kok; ia7 iu5-goan5 thang siuN7, i si7 u7 khng3 it-poaN e5 Iu5-thai3 lang5 e5 Siong7-te3 e5 kok e5 koan-liam7 ti7-teh.  I si7 bo5 koh-iuN7 ki5-u5 e5 lang5, iu5-goan5 u7 teh theng3-hau7 I2-sek-liat8 toe7-bin7-chiuN7 e5 ong5-kok, beh tit-tioh8 eng5-kng, chhiong-seng7; ia7 teh siuN7, chu7-jian5 tak8 e5 I2-sek-liat8 lang5, tui3 chhut-si3 chiu7-si7 chiaN5-choe3 hit-e5 ong5-kok e5 chit(**chit8)-oan5.  I si7 u7 toa7-toa7 teh ki5-thai7 Ia5-sou beh chiaN5-choe3 hit e5 sou2 iok-sok e5 Bi2-sai3-a.  I si7 chit8 e5 lau7 toa7-lang5, koh u7 chhang-mia5; ia7 ti7 chong-kau3 kai3 ma7-si7 chit8 e5 koan5-ui-chia2, sou2-i2 kiam2-chhai2 i u7 khng3 chhin-chhiat e5 i3-su3, teh ng3-bang7 i sou2 khou2-khng3 e5 oe7 i2-kip8 i e5 kam2-hoa3, u7 kau3-giah8 oe7 kham-tit thang hou7 cha2-khi2 hiah-nih8 piaN3-mia7, lai5 chhut-thau5 chit e5 siau3-lian5 e5 jiat8-sim ka hoaN-hi2 chiap-lap8.  Ia7 bian2 giau5-gi5, i un2-tang3 u7 teh siuN7, siat-su2 Ia5-sou na7-si7 beh kian3-siat chhin-chhiuN7 i sou2 teh liau5-bang7 e5 ong5-kok, i si7 oe7 chiaN5-choe3 chit8 e5 tong5-chi3 e5 lang5, ia7 put-chi2 u7 lat8 thang pang-chan7 I.
	Chhin-chhiuN7 an2-ni, Ni5-ko-ti2-bu2 u7 hian2-chhut i oe7-thang pang-chan7 I hou7 I thang siu7 i e5 un-cheng5 e5 thai3-tou7, ia7 Ia5-sou tek-khak si7 u7 eng7 thiam5-cheng7, koh u7 ui-giam5 e5 oe7 lai5 chek-pi7 i, hou7 i chek-si5 khiam-pi chiah tioh8.  Sou2-i2 i chiah u7 eng7 hit ho7 chhim-chhim chun-keng3 e5 thai3-tou7, lai5 chheng-hou chit e5 siau3-lian5 e5 hiong-chhoan lang5 kong2, “Liap8-pi2, goan2 chai li2 choe3 sian-siN, si7 tui3 Siong7-te3 lai5 e5, in-ui7 na7 m7-si7 Siong7-te3 kap li2 ti7-teh, chiu7 bo5 lang5 oe7 kiaN5 li2 sou2 kiaN5 chiah e5 sin5-jiah.”
	Lan2 long2 bo5 thiaN-kiN3 Ni5-ko-ti2-bu2 u7 soa3-chiap koh kong2-khi2 sim2-mih8 tai7-chi3, lan2 chi2-u7 thang chhui-chhek ji5-i2, in-ui7 Ia5-sou hut-jian5-kan u7 chou2-chi2 Ni5-ko-ti2-bu2 e5 oe7, ia7 kah-na2 chhin-chhiuN7 u7 liau2-kai2 ti7 i e5 thau5-nau2 lai7 sou2 teh gi5-bun7 e5 bun7-toe5; soa3 lai5 in3-tap i kong2, “Goa2 sit8-sit8 ka7 li2 kong2, lang5 na7 bo5 teng5-thau5 siN, chiu7 boe7-oe7 khoaN3-kiN3 Siong7-te3 e5 kok.”
	Lan2 thang phah-sng3, Ia5-sou u7 koh khah siong5-se3 lai5 soat-beng5 I e5 i3-su3, kong2, “Liap8-pi2, li2 sou2 siuN7 e5, lun7 Siong7-te3 e5 kok e5 i3-su3 si7 choan5-jian5 chho3-gou7 lah.  Li2 iau2-be7 koh kong2 e5 tai7-seng, chhiaN2 iong5-un2 goa2 lai5 chi2-si7 li2 si3-chiaN3 e5 kian3-kai2.  Lun7 goa2 sou2 kian3-siat e5 ong5-kok, long2 bo5 u7 hit ho7 cheng3-ti7 i2-kip8 toe7-chiuN7 e5 koan5-se3 kap tek8-koan5 e5 i3-su3 ti7-teh.  Goa2 e5 ong5-kok chiu7-si7 hit ho7 u7 seng5-sit8 sim e5 lang5 e5 kok;  ia7 bo5 lun7 ta-pou, a2-si7 cha-bou2, hoan7-na7 ti7 sim-toe2, u7 chun5 ui2-tai7 e5 li2-siong2, tiong-sit8 hang5-hok8 Siong7-te3 e5 lang5, chiu7-si7 goa2 e5 ong5-kok e5 chit(**chit8)-oan5.  Sou2-i2 m7-si7 kan-ta tioh8 chhut-si3 choe3 Iu5-thai3 lang5, ma7 m7-si7 u7 Iu5-thai3 lang5 e5 tek8-koan5 chiu7 oe7 thang chiaN5-choe3 goa2 e5 ong5-kok e5 chit(**chit8)-oan5.  Lang5 bo5 hun chi7-chui7, hek8-si7 Iu5-thai3 a2-si7 IN7-pang, na7-si7 bo5 teng5-thau5-siN, bo5 tui3 teng2-bin7, tui3 Siong7-te3 e5 Sin5 lai5 siN, chiu7 boe7-oe7 jip8 ti7 hit e5 seng5-sit8 sim e5 ong5-kok.”
	Lan2 un2-tang3 beh ki5-koai3, an3-choaN2 chit ho7 e5 to7-li2 u7 hiah-nih8 be5-loan7 chit e5 chhim-tim5 e5 chong-kau3-ka Liap8-pi2, Ni5-ko-ti2-bu2 e5 sim le3(**leh)?  Lun7 teng5-thau5-siN e5 to7-li2, chai7 Iu5-thai3 lang5 to m7-si7 hi-han2 e5 oe7.  In bat teh phah-sng3 IN7-pang lang5 na7 lai5 chiap-lap8 Iu5-thai3 kau3, si7 khoaN3-choe3 teng5-thau5-siN e5 i3-su3.  Kiam2-chhai2 i oe7 ju5-loan7 kau3 an2-ni, si7 ui7-tioh8 i u7 thiaN-tioh8 Ia5-sou kong2, tak8-lang5 lian5 Iu5-thai3 lang5 to long2 tioh8 teng5-thau5-siN; iau2-ku2 chiau3 Liap8-pi2 e5 oe7 si7 kong2, tak8 e5 I2-sek-liat8 lang5 chu7-jian5 si7 long2 beh u7 hun7 ti7 hit e5 chiong-lai5 e5 se3-kai3.  Ia5-sou sou2 kong2 e5 oe7, tek-khak si7 u7 cham2-jian5 khah koh-iuN7 ti7 i sou2 teh siuN7 e5 i3-su3.  Tui3 an2-ni i chiah kong2, “Goa2 long2 boe7-thang liau2-kai2, lang5 to i2-keng lau7, chaiN2-iuN7 oe7 teng5-thau5-siN? kiam2 oe7 koh jip8 lau7-bu2 e5 pak-tou2-lai7 lai5 siN mah?”
	Ni5-ko-ti2-bu2 u7 mng7 kong2, chaiN2-iuN7?  Iau2-ku2 Ia5-sou long2 bo5 soat-beng5 hit e5 “chaiN2-iuN7.”  I si7 u7 eng7 lang5 e5 keng-giam7 lai5 chhui-pek i, hou7 i ka-ki7 lai5 phoaN3-toan3 hit e5 tai7-chi3 kong2, “Jiok8-the2 kap Sin5-leng5, a2-si7 chu7-jian5 lang5 oah8 ti7 chit se3-kan kap sin5-leng5 e5 lang5, sim-koaN choan-ng3 Siong7-te3, hit e5 cheng-chha li2 chai.  Tui3 jiok8-the2 siN e5, si7 jiok8-the2; tui3 Sin5 siN e5, si7 Sin5.  Lang5 oe7 siN-chhut hit ho7 sin5-leng5 e5 liam7-thau5, ko-siong7 e5 li2-siong2 e5 iok8-bong7, m7-si7 chhut tui3 ngou2-jian5, a2-si7 chu7-jian5 sou2 oe7 e5.  Hit-ho7 su7 tiaN7-tioh8 si7 tui3 Siong7-te3 e5 Sin5 chiah oe7-thang seng5-chiu7 i.  Na7-si7 beh lai5 lun7-khi2 hit e5 “chaiN2-iuN7,” lan2 chi2-u7 si7 thang kong2 an2-ni na7-tiaN7.  chit e5 i2(**iN7)-siong7 si7 poaN5-ke3 lan2 sou2 oe7 liau2-kai2 e5 su7 lah.  In-ui7 Seng3 Sin5 e5 kam2-hoa3 si7 chhin-chhiuN7 hong, chu7-iu5 chu7-chai7, si7 chin7-chai7 o3-biau7 e5 su7.  Chit-tiap8 li2 thiaN-kiN3 hong teh chhe, ti7 goa7-bin7 e5 chhiu7-chang5.  Iau2-ku2 li2 m7-chai i tui3 ta2-loh8 lai5, ia7 beh tui3 ta2-loh8 khi3.  KiN3-na7 tui3 Seng3 Sin5 siN e5, iah8 si7 an2-ni.  Goa2 e5 kok chiu7-si7 tui3 Seng3 Sin5 teng5-thau5-siN e5, tui3 Siong7-te3 e5 Sin5 sou2 siN e5 lang5 e5 kok.”
	Hit e5 lau7 liap8-pi2 thiaN-liau2 ma7 long2 boe7 hiau2-tit sim2-mih8, soa3 kan-ta mng7 I kong2, “ChaiN2-iuN7 oe7 an2-ni ah?”
	“Li2 choe3 I2-sek-liat8 e5 sian-siN, ia7 m7-chai che mah?  Goa2 kong2, lang5 tioh8 khiam3-eng7 Siong7-te3 e5 Sin5 e5 kam2-tong7, chiah oe7 chiaN5-choe3 sin5-leng5 e5 lang5, chit e5 tan-sun5 e5 su7-sit8, li2 siong7-chhiaN2 to thiaN boe7 hiau2-tit le3(**leh); goa2 na7 ka7 li2 kong2, siok8 ti7 thiN-teng2 e5 khah chhim-o3 e5 su7, lin2 thai3 beh sin3?  In-ui7 chi2-u7 goa2 chiah oe7 thang ka7 lin2 kong2 hit e5 su7.  Bo5 lang5 bat chiuN7 thiN lai5 bat hit e5 su7, chi2-u7 ti7 thiN-nih8 e5 Jin5-chu2, tui3 thiN kang3-loh8 e5 na7-tiaN7.  Li2 iau2-be7 liau2-kai2 goa2 i2-kip8 goa2 e5 kok e5 i2-cheng5, iau2 u7 chin-choe7 thang chhiN-kiaN e5 su7-sit8, li2 tioh8 ai3 bat.  Goa2 m7-si7 chiau3 lin2 sou2 teh siuN7 e5 khoan2, ai3 beh lai5 che7 kun-ong5 e5 giok8-cho7, lai5 hian2-chhut Siong7-te3 e5 koan5-peng3, si7 beh lai5 seng5-siu7 hit ho7 kian3-siau3 e5 Sip8-ji7-ke3, lai5 hian2-chhut Siong7-te3 u7 chaiN2-iuN7 hi-seng I pun2-sin lai5 thiaN3 se3-kan lang5.  Koh chhin-chhiuN7 Mou5-se ku2-khi2 choa5 ti7 khong3-ia2 kiu3 I2-sek-liat8, Jin5-chu2 iah8 tek-khak tioh8 an2-ni siu7 ku2-khi2.”
	ChhiaN2 siong2-siong7 chit e5 lau7 liap8-pi2 chim-chiok thiaN-liau2 i e5 cheng-sin5 chong7-thai3 si7 siaN2-khoan2.  Chit e5 khia7 ti7 Ni5-ko-ti2-bu2 e5 bin7-cheng5 e5 Ia5-sou si7 chit8 e5 bo5 mia5-siaN siau3-lian5 e5 hiong-chhoan lang5; I bo5 seng5-siu7 sim2-mih8 hak8-hau7 e5 kau3-iok8; ma7-si7 bo5 siu7 kau3-hoe7 e5 jim7-kho2, iau2-ku2 ti7 bo5 i3-sek e5 tiong-kan, I u7 tit-tioh8 I e5 toe7-ui7, lai5 chiaN5-choe3 Ni5-ko-ti2-bu2 e5 si7-toa7; koh tui3 i kan-cheng3 pun2-sin si7 tui3 thiN-teng2 loh8-lai5 e5, u7 chai-iaN2 Siong7-te3 e5 ke3-ek8, soa3 kan-cheng3 I si7 beh lai5 chiaN5-choe3 se3-kan e5 chin kng, eng2-oan2 e5 oah8-mia7 e5 goan5-thau5.  Khak-sit8, I na7 m7-si7 chit e5 bong7-siong2-ka, chiu7-si7 ti7 I e5 lai7-bin7 tiaN7-tioh8 si7 u7 hit ho7 sin5-seng3 e5 iau3-sou3 ti7-teh.
	In ti7 saN bian7-hoe7 e5 tiong-kan sou2 kong2 e5 oe7, chiau3 lan2 sou2 oe7-thang chai-iaN2 e5, tai7-khai3 si7 chhin-chhiuN7 teng2-bin7 e5 khoan2-sit.  In e5 tam5-lun7 si7 an3-choaN2 kiat-kiok8, lan2 long2 m7-chai, in-ui7 chiau3 Seng3-chheh sou2 ki3 hit e5 kiat-be2 e5 oe7 si7 kong2, hou7 kiN3-na7 sin3 e5 lang5 tiam3 ti7 I u7 eng2-oah8, m7-ku2 chit ku3 beng5-beng5 si7 Iok-han7 sou2 chu3-kai2 e5 oe7.  Chit e5 toa7 liap8-pi2 thiaN-liau2 m7-chai si7 u7 liau2-kai2 I e5 i2-su3, a2-si7 thiaN-liau2 iu-bun7 chiu7 khi3, lan2 ma7-si7 long2 m7-chai.  Lan2 si7 chin ai3 chai-iaN2 hit e5 kiat-kiok8.  In-ui7 Ni5-ko-ti2-bu2 sui-jian5 si7 u7 khah soe3-ji7, khah sio2-taN2 e5 lang5, iau2-ku2 si7 chit8 e5 seng5-sit8 teh tui-chhe7 chin-li2 e5 lang5, sou2-i2 lun7 i e5 su7 si7 put-chi2 oe7 giu2 lan2 e5 sim.  Hit e5 kiat-kiok8, bo5-lun7 si7 siaN2-khoan2, tui3 hit-si5 khi2, i e5 sim un2-tang3 si7 bo5 boe7-ki3-tit Ia5-sou chiah tioh8.  Chit e5 tai7-chi3 liau2-au7, lan2 u7 koh thiaN-tioh8 I e5 mia5 nng7 pai2.  Iah8 tak8-pai2 i long2 si7 u7 ui7 Ia5-sou.  Iah8 tak8-pai2 ma7-si7 u7 hian2-chhut i e5 sio2-taN2 e5 seng3-chit.  Chhin-chhiuN7 bat u7 chit8 pai2, cheng3 peh-siN3 e5 thau5-lang5 teh-beh kong-jian5 lai5 ti2-tek8 Ia5-sou e5 si5, i u7 eng7 bo5 kau3 loa7 hun-beng5 e5 thai3-tou7 lai5 ui7 I kong2, “Bo5 thiaN lang5 e5 hun-sou3, lan2 e5 lut8-hoat kiam2 u7 teng7 sim2-mih8 lang5 e5 choe7 mah?”  Koh u7 chit8 pai2 Ia5-sou hou7 lang5 teng3-si2, ia7 A-li7-ma2-thai3 e5 Iok-sek beh lai5 bai5-chong3 I e5 sin-si e5 si5, ti7 Seng3-chheh u7 ki3-chai3 kong2, “koh u7 Ni5-ko-ti2-bu2, khi2-thau5 bat mi5-si5 chiu7-kun7 Ia5-sou e5” iah8 lai5, u7 toa3 but8-ioh8 chhiau tim5-hiuN.  Che si7 i choe3-au7 sou2 oe7 thang thoe3 chit e5 siau3-lian5 e5 peng5-iu2 sou2 choe3 e5 su7; i chit-tiap8 sui-jian5 khoaN3-kiN3 Ia5-sou siu7 lang5 hai7-si2, chit e5 su7-sit8 beng5-beng5 si7 teh piau2-beng5 Ia5-sou e5 sit-pai7, iau2-ku2 Ia5-sou si7 i sou2 chun-keng3 e5 chit8 e5 peng5-iu2, sou2-i2 chiah theh8 hiah-nih8 kui3-tiong7 e5 mih8 lai5 beh boah Ia5-sou e5 sin-si.

	Chhin-chhiuN7 an2-ni, lan2 tui3 chit-tiap8 khi2 si7 bo5 koh u7 khoaN3-kiN3 Ni5-ko-ti2-bu2 e5 chhut-thau5.  Chong2-si7 lan2 tek-khak boe7-thang chu7 an2-ni lai5 soah--khi3, oaN7 lai5 kong2 pat8-mih8 e5 su7; lan2 boe7 bian2-tit tioh8 theng5 tiap-a2(**tiap8-a2)-ku2 ti7-chia koh lai5 saN-kap siuN7 i sou2 teh be5-loan7 e5 bun7-toe5.
	Lun7 hit e5 bun7-toe5 chi3-chio2 lan2 si7 oe7-thang an2-ni siuN7.  Lan2 tui3 jin5-lui7 chin3-hoa3 e5 su7-sit8, u7 tit-tioh8 chit e5 kau3-hun3 ti7-teh.  Siong7-te3 tui3 lan2 jin5-lui7 si7 u7 chun5 chit8 e5 oan2-tai7 e5 ke3-ek8 ti7-teh.  Siong7-te3 u7 hou7 hit ho7 khah ha7-teng2 e5 siu7-cho7-but8 chiam7-chiam7 chin3-hoa3 kau3 chiaN5-choe3 khah ko-siong7 e5 chun5-chai7-chia2, chiu7-si7 chiaN5-choe3 chit8 e5 chu7-jian5 e5 lang5; chhin-chhiuN7 an2-ni, I u7 hou7 chu7-jian5 lang5 chin3-hoa3 kau3 chiaN5-choe3 koh khah ko-siong7 e5 chun5-chai7-chia2, chiu7-si7 chiaN5-choe3 sin5-leng5 e5 lang5, chiu7-si7 hit ho7 kap Siong7-te3 u7 saN kiat-lian5 e5 lang5.  Chu7-jian5 lang5 si7 oe7-thang chin3-hoa3 kau3 chiaN5-choe3 sin5-leng5 e5 lang5, chhin-chhiuN7 chham5-a2, oe7-thang chin3-hoa3 kau3 chiaN5-choe3 boe2-iah8 chit8-poaN.  Iau2-ku2 m7-si7 kong2, tak8 chiah chham5-a2 long2 u7 chin3-hoa3 kau3 chiaN5-choe3 boe2-iah8; ia7 tak8 e5 lang5 ma7 m7-si7 kong2 long2 u7 chin3-hoa3 kau3 chiaN5-choe3 sin5-leng5 e5 lang5.  Lang5 long2 oe7, chong2-si7 bo5 long2 an2-ni.  Ia5-sou u7 kong2, chu7-jian5 lang5 na7-si7 beh tit-tioh8 chiaN5-choe3 sin5-leng5 e5 lang5, tek-khak tioh8 ai3 kap Siong7-te3 u7 jin5-keh-tek e5 lian5-lok8 ti7-teh.  I e5 oah8-mia7 tek-khak tioh8 hou7 Siong7-te3 e5 Seng3 Sin5 chhiong-moa2 lai5 tit-tioh8 oah8-khi3.  Chu7-jian5 lang5 kiam2-chhai2 si7 oe7 chiaN5-choe3 oah8-khi3.  Chu7-jian5 lang5 kiam2-chhai2 si7 oe7 chiaN5-choe3 iu-siu3 e5 lang5, chhin-chhiuN7 chham5-a2 oe7 chiaN5-choe3 iu-liong5 e5 chham5-a2 chit8-poaN.  Iau2-ku2 hit ho7 siang7 iu-liong5 e5 chham5-a2 ma7 boe7 eng7 tit kong2, si7 boe2-iah8.  I si7 iau2 u7 sit-loh8 i e5 chin-sit8 e5 thian-hun7.  Chhin-chhiuN7 an2-ni, hit ho7 siang7 iu-siu3 e5 chu7-jian5 lang5, ma7 iau2-boe7 eng7-tit kong2, si7 sin5-leng5 e5 lang5.  I iau2 u7 khiam3-eng7 Siong7-te3 e5 Sin5 thang lai5 tit-tioh8 oah8-mia7 e5 lian5-lok8.
	KiaN5 soe2-le2 e5 Iok-han7 kau3 u7 theng5-tou7 si7 i2-keng u7 ka3-si7 chit tiau5 e5 to7-li2.  I kong2, “Goa2 chi2-u7 si7 oe7-thang pi7-pan7 lin2 e5 sim, eng7 chui2 ka7 lin2 kiaN5 soe2-le2, hou7 lin2 hoan2-hoe2 na7-tiaN7.  Chong2-si7 tok8-tok8 hit e5 lou7-be2 goa2 lai5 e5, chiah oe7-thang hou7 lin2 tit-tioh8 sin5-leng5 e5 oah8-mia7.  Tok8-tok8 I chiah oe7 eng7 chui2 kap Seng3 Sin5 ka7 lin2 soe2.”
	Kiam2-chhai2 lan2 tiong-kan, u7 e5 lang5 si7 chhin-chhiuN7 Ni5-ko-ti2-bu2, khoaN3 che si7 kah-na2-chun2 chin oh-tit e5 oe7.  Chong2-si7 Ia5-sou to i2-keng u7 hiah-nih8 chhut-lat8 lai5 kan-cheng3, lan2 kiam2 m7-si7 tioh8 chim-chiok lai5 siuN7 chiah ho2 mah?  Lan2 tiong-kan choe7-choe7 lang5 si7 kan-ta boan2-chiok hit ho7 u7 koe3 kai2-liong5 e5 chham5-a2, hit ho7 toan-chong, ho2 bou5-iuN7 e5 chu7-jian5 lang5 ji5-i2.  Ki5-sit8 Siong7-te3 e5 Sin5, tui3 lan2 u7 khng3 oan2-tai7 e5 ng3-bang7 ti7-teh.  I chit-tiap8 put-si5 to teh theng3-hau7 lan2.  Seng3 Sin5 si7 chhin-chhiuN7 lan2 tak8-si5 sou2 teh hou-khip e5 khong-khi3 chit8-poaN, chu7-iu5 chu7-chai7 un7-heng5 ti7 lan2 e5 sin-piN.  Lan2 boe7-thang kong2-khi2 i tui3 ta2-loh8 lai5, ia7 tui3 ta2-loh8 khi3.  Lan2 si7 long2 boe7-thang kong2 siaN2-khoan2.  Iau2-ku2 che si7 u7 moa2-moa2 e5 ng3-bang7 e5 su-siuN2.  Lan2 thang sin3, Siong7-te3 e5 Sin5, I e5 chu7-iu5 e5 un7-heng5, tek-khak m7-si7 kan-ta kai3-han7 ti7 lan2 e5 kau3-hoe7 lai7, kan-ta hiah e5 u7 tek8-koan5 e5 cheng3 seng3-tou5 chiah u7 thang tit-tioh8 I e5 chhiong-moa2 na7-tiaN7.
	Siat-su2 lan2 na7 u7 thiaN-kiN3, u7 sim2-mih8 bo5 siu7 kau3-iok8 e5 pou7-peng, tiong2-toa7 ti7 phaiN2 e5 ka-teng5, lai5 oh8 lang5 kong2 choe7-choe7 e5 phaiN2-oe7, ia7 long2 boe7-hiau2 ki5-to2, chong2-si7 i e5 peng5-iu2 tai7-ke chin thiaN3-thang3 i, in-ui7 i choe3 lang5 si7 choan5-jian5 bo5 kou3 tioh8 ka-ki7, ia7 i e5 choe3-au7, si7 chhin-chhiuN7 Ki-tok e5 khoan2, u7 thoe3 pat8-lang5 lai5 si2.  Lan2 tui3 khoaN3-kiN3 chit ho7 su7-sit8, put-tek-put tioh8 siuN7 kong2, hoan7-na7 siok8 ti7 hit ho7 ho2, koh oan5-choan5 e5 heng5-ui5, long2 si7 chhut tui3 teng2-bin7 lai5 e5; lan2 put-tek-put tioh8 siuN7 kong2, che si7 tui3 Ia5-sou sou2 kong2-khi2, hit e5 Siong7-te3 sin5-pi3-tek e5 Seng3 Sin5 hong e5 sou2 kam2-hoa3 e5.  In-ui7 “lan2 m7-chai i tui3 ta2-loh8 lai5, tui3 ta2-loh8 khi3.”


Te7-7 chiuN	KiaN5 Soe2-Le2 e5 Iok-Han7 ChaiN2-IuN7 Si2

	Hiah e5 tui3 tak8-kok lai5 hu3 choeh e5 cheng3-lang5 si3-soaN3 liau2-au7, Ia5-sou u7 koh tiam3 Ia5-lou7-sat-leng2 loa7-ku2, lan2 long2 m7-chai.  Lan2 thang siong2-siong7, un2-tang3 si7 bo5 loa7-ku2 chiah tioh8.  In-ui7 Ia5-lou7-sat-leng2 e5 peh-siN3 kap Ia5-sou tai7-ke long2 bo5 saN kah-i3.  Hit ho7 u7 toa7 kau3-hoe7 e5 siaN5-chhi7 lang5 khah-siong5 si7 u7 phian-kian3, chu7-ki2 boan2-chiok e5 sim ti7-teh, put-chi2 u7 siu7-tioh8 hiah e5 u7 se3-thau5 e5 bok8-su e5 siaN-im sou2 kam2-hoa3.  U7-iaN2, ti7 Ia5-lou7-sat-leng2, u7 kui toa7-tin7 lang5 chak-oa2 lai5 chiu7-kun7 I, ia7 tui3 khoaN3-kiN3 I e5 sin5-jiah sim u7 toa7 siu7 kam2-tong7, iau2-ku2 lan2 u7 thak8-tioh8 chit(**chit8) ku3 khah ki5-koai3 e5 oe7, chiu7-si7 kong2, “Na7-si7 Ia5-sou bo5 eng7 pun2-sin kau-thok in, in-ui7 I chai cheng3-lang5.”  Lan2 thang liau7-siong2 chit ku3 e5 i3-su3 si7 kong2, Ia5-sou chai in iau2-be7 se3-cha, iau2-be7 beng5-pek8 I e5 ke3-ek8 e5 i2-cheng5, si7 hoaN-hi2 lai5 te3 I, chong2-si7 che un2-tang3 si7 bo5 loa7-ku2 e5 su7.  In-ui7 Ia5-sou sou2 him-bou7  e5 m7-si7 in sou2 teh him-bou7 e5.  Ia5-sou sou2 beh kiaN5 e5 lou7 m7-si7 in sou2 ai3 kiaN5 e5.  Ia5-sou e5 li2-siong2 si7 kap in--e5, u7 toa7-toa7 saN tui3-hoan2 ti7-teh.  Sou2-i2 in na7 u7 beng5-beng5 liau2-kai2 hit e5 cheng5-heng5.  Hit-si5 in un2-tang3 beh teng3 I ti7 Sip8-ji7-ke3.
	Tui3 an2-ni Ia5-sou chiu7 kap I e5 hak8-seng saN-kap the3 khi3 ti7 phian-phiah hiong-chhoan e5 sou2-chai7.  Kiam2-chhai2 ti7 I e5 kong-seng-gai5, tui3 chit-tiap8 khi2 peh(**poeh) geh8-jit8 ku2, I u7 tiam7-cheng7 si3-koe3 kiaN5 ti7 Iu5-thai3 toe7 hiah e5 choh-sit lang5, hiong-chhoan lang5 e5 tiong-kan.  Ti7 chit poeh geh8-jit8 ku2, I sou2 u7 kiaN5 e5 chhin-chhiat e5 sin5-jiah i2-kip8 I sou2 u7 kong2 e5 un-hui7 moa2-moa2 e5 ka3-si7 e5 oe7, lan2 long2 bo5 tang3 thang tit-tioh8.  Lan2 khiok long2 m7-chai-iaN2 hit e5 in-toaN.  Chiau3 lang5 e5 i3-su3 lai5 kong2, kiam2-chhai2 si7 in-ui7 tho2 hai2 e5 si5-ki5 kau3, iah8 Iok-han7 tioh8 to3-khi3 Ka-li7-li7 lai5 choe3 i e5 thau5-lou7, sou2-i2 chiah bo5 thang tui3 in thiaN-kiN3 sim2-mih8.  Lan2 chit-tiap8 si7 ai3 chai-iaN2 hiah e5 cheng5-heng5.  Kho2-sioh bo5 thang tit-tioh8, kou-put-chiong lan2 chi2-u7 thang tui3 lan2 sio2-khoa2 chai e5 lai5 chhui-chhek, lai5 phoaN3-toan3 ji5-i2.
	Lan2 bat kap lan2 e5 tong5-chi3 saN-kap pou7-kiaN5 iu5-lek8 ti7 hit ho7 khah kou2-phai3 e5 chhau2-toe7 chng-sia7 mah?  In-ui7 an2-ni, lan2 oe7 tam7-poh8 kam2-siong2-tioh8 in si3-koe3 kiaN5 ti7 Iu5-thai3 toe7 e5 hiong-chhoan hit-si5 e5 cheng5-keng2.  Ia5-sou thau5-chit8 ni5 e5 thoan5-kau3, si7 ho5-peng5, bo5 hian2-jian5.  Te7-ji7 ni5 si7 u7 tu2-tioh8 khun2-pek i2-kip8 toa7 e5 hong-pho.  Te7-saN ni5 si7 u7 tu2-tioh8 lo5-khou2 gui5-hiam2, ia7 choe3-au7 soa3 hou7 lang5 hai7-si2.
	Lan2 thang siuN7 Ia5-sou e5 thau5-chit8 ni5 e5 thoan5-to7, si7 ti7 hit saN ni5 ku2 e5 tiong-kan te7-it u7 kong-chhai2, te7-it khoai3-lok8 e5 ni5.  Chit-tiap8 tu2-tu2 si7 chhou-ha7 e5 si5-chun7.  Ia5-sou u7 thoan5-kau3 ti7 phian-phiah e5 hiong-chhoan e5 sou2-chai7, iah8 Ia5-sou si7 put-chi2 i3-ai3 hiong-chhoan e5 seng-oah8.  Ia5-sou kap hiah e5 siau3-lian5 e5 tang5-phoaN7, sim-koaN put-chi2 khoai3-lok8, long2 bo5 hoan5 bo5 lo2.  In tai7-ke e5 lak-te7-a2-lai7 peng7 bo5 chit8 sian2, iau2-ku2 long2 bo5 teh khoa3-i3, in-ui7 in kau3 ti7 tak8 sou2-chai7, cheng3-lang5 chiu7 long2 chin ho2 khoan2-thai7 in.  Lan2 thang siuN7, chit e5 soe3-soe3 e5 thoan5-the2 tai7-ke choe3-tin7 kiaN5 ti7 hiah e5 chhau2-toe7 lou7 e5 si5, sim-lai7 u7 hoaN-hi2 khoai3-lok8, ia7 na2 kiaN5 na2 giah8-thau5 lai5 hiong2-lok8 hit e5 te5-sek e5 soaN-keng2, lai5 thiaN hit e5 teh lau5 e5 chui2-choaN5 e5 siaN-im; iah8 tak8 pai2 in kiaN5 kau3 ti7 chit8 e5 hiong-chhoan e5 si5, chiu7 theng5 ti7 lou7-thau5 lou7-be2, a2-si7 chhiu7-kha e5 li7-pian7 e5 sou2-chai7, lai5 tui3 kui-toa7-tin7 e5 gin2-na2 kong2-khi2 hit ho7 hoaN-hi2 koh ho2-thiaN e5 kou3-su7; ia7 tui3 toa7-lang5 lai5 thoan5 Pe7 Siong7-te3 e5 hok-im e5 to7-li2; iu7-koh ti7 lou7-nih8 na7 u7 gu7-tioh8 chhut-goa7 e5 lang5-kheh, chiu7 ka7 in chheng2-an, hou7 in ti7 sim-lai7 tit-tioh8 toa7 e5 an-ui3 kap khoai3-lok8.  In u7-si5 kiaN5 kau3 ti7 phian-phiah e5 sip8-ji7-lou7-thau5, u7 gu7-tioh8 chhiN-mi5 e5, kho2-lin5 e5, thai2-ko e5, chiu7 ka7 in i-ho2.  In kiaN5 lou7 liau2 na7 sian7 e5 si5, chiu7 lian5 ti7 soaN-tiong a2-si7 hit ho7 iam7-jiat8 e5 hiuN-sia7, to hoaN-hi2 hioh-khun3 ti7-hia.  In hoan7-su7 si7 long2 bo5 kin2-kip.  Ia5-sou put-si5 to u7 lau5 chit e5 in3-siong7 ti7-teh.  Ti7 chit e5 U2-tiu7 tiong, Siong7-te3 u7 si5-siong5 thiam5-cheng7, bo5 kin2-kip ti7-teh choe3 kang.  Siong7-te3 u7 eng2-oan2 teh kiaN5 tai7-chi3.  Ia5-sou sou2 tioh8 kiaN5--e5, tu2-tu2 si7 teh kiaN5 Siong7-te3 e5 seng-oah8, ia7 I u7 eng7 jit8-jit8 e5 kang-chok kap hioh-khun3 e5 tan-sun5 e5 seng-oah8, lai5 chhian2-beng5 Ki-tok-kau3 e5 to7-li2.  Cheng5-jit8 ti7 Ia5-lou7-sat-leng2 bat thiaN-kiN3 Ia5-sou e5 su7 e5 hiong-chhoan lang5, un2-tang3 tui3 thiN-kng cha2, chiu7 chau2-khi3 chhe7 I; iah8 I un2-tang3 beh kong2 to7-li2 lai5 ka3-si7 in, siat choe7-choe7 hoaN-hi2 e5 phi3-ju7, lai5 the5-ko in e5 cheng-sin5-siong7 e5 seng-oah8, hou7 in it-hoat beng5-pek8 jin5-seng e5 i3-gi7 kap Siong7-te3 e5 thiaN3-thang3.  Iu7-koh u7 e5 lang5 un2-tang3 ai3 chhiaN2 in saN-kap chiah8 e5-hng-tng3.  Sui-bong2 Ia5-sou hou7 hit ho7 khia7 chhau2-chhu3 e5 lang5 chhiaN2 khi3 choe3 lang5-kheh, ma7-si7 long2 boe7 hou7 chu2-lang5 siN-khi2 sim kan-khou2 kam2-kak put-chu7-iu5, a2-si7 phaiN2 se3-bin7 e5 sou2-chai7 ti7-teh.  U7 chit8-jit8 hit keng chhau2-chhu3 e5 hu7-jin5-lang5 beh chhoa7 i hit e5 phoa3-piN7 siong-tiong7 kau3 bo5 ng3-bang7 e5 soe3-kiaN2 lai5 chhin-kun7 Ia5-sou, ia7 Ia5-sou un2-tang3 beh hoaN-hi2 thiaN i e5 khou2-cheng5, soa3 chhun I e5 seng3-chhiu2 lai5 i-ho2 i, soa3 hou7 hit e5 hu7-jin5-lang5 e5 sim eng2-oan2 kiat-lian5 ti7 I.  Lan2 thang siuN7, Ia5-sou chhut-hoat lai5 teh soan-thoan5 I e5 hok-im, si7 chhin-chhiuN7 chit e5 khoan2-sit.  Ia5-sou si7 bo5 tui3 khi2-thau5 chiu7 iau-kiu5 in lai5 sun7-hok8 I.  Kiam2-chhai2 Ia5-sou ma7-si7 long2 bo5 pai5-thek in e5 choe7-ok.  Chong2-si7 I oe7-thang tek-seng3 lai5 tit-tioh8 in e5 sun7-hok8, si7 in-ui7 ti7 I e5 sim-lai7 u7 hit ho7 leng5-tek e5 khip-in2-lat8 ti7-teh; koh ia7-si7 in-ui7 choe7-jin5 na7 kun7-oa2 ti7 I e5 bin7-cheng5 e5 si5, chu7-jian5 ka-ki7 oe7 siN-khi2 ai3 oh8 I e5 khoan2-sit e5 sim ti7-teh.
	Siat-su2 ti7 au7-lai5 hit e5 gin2-na2 e5 lau7-bu2, i2-kip8 cheng3 hiong-chhoan lang5 na7 u7 thiaN-kiN3 hong-siaN kong2, Cha2-cheng5 bat lai5 in tau hit e5 chhin-chhiat e5 lang5-kheh, u7 hou7 lang5 hai7-si2 ti7 siaN5-nih8, iah8 I u7 eng7 I e5 koan5-leng5 tui3 si2 koh-oah8; ia7 siat-su2 in chai-iaN2, bat lai5 in tau hit e5 sin5-biau7 e5 lang5-kheh, si7 tui3 thiN-nit8 loh8-lai5 se3-kan ai3 piau2-beng5 Siong7-te3 e5, lan2 kiam2 bo5 siuN7 kong2, in un2-tang3 beh chin khoai3-lok8, lai5 chhim-sin3 Siong7-te3 e5 thiaN3-thang3 kap I e5 jin5-chu5 mah?
	Goa2 bat thak8-tioh8 chit8 pun2 sio2-hak8-hau7 e5 chheh, u7 teh kong2, chai7 sio2-oh8 e5 gin2-na2, a2-si7 hit ho7 bi7 khai-hoa3 e5 lang5 teh khoaN3, ti7 chit e5 u2-tiu7 tiong u7 nng7 khoan2 e5 sin5 ti7-teh.  Thau5-chit8 khoan2 si7 thiaN3-thang3 e5 Sin5, ia7 te7-ji7 khoan2 si7 kong-to7 e5 Sin5.  Thau5-chit8 khoan2 si7 tioh8 eng7 chun-keng3 kap khian5-seng5 e5 sim lai5 hok8-sai7 i, in-ui7 i si7 ho2, si7 thiaN3-thang3 e5 Sin5, iah8 chit e5 Sin5 si7 oe7 choe3 hit ho7 chhin-chhiuN7 Siong7-te3 sou2 beh choe3 e5 tai7-chi3.  Te7-ji7 khoan2 si7 tioh8 eng7 soe2-ji7 tiuN-ti5 e5 sim lai5 hok8-sai7 i, na7 bo5 , kiaN-liau2 in-ui7 i si7 u7 koan5-peng3, koh i e5 kiaN5-choe3 si7 bo5 tiaN7-tioh8, kiam2-chhai2 i beh siu7-khi3 lai5 thiah-lih8 keng3-pai3 i e5 lang5 e5 sin-khu ia7 ku2 kaN2.
	Lan2 thang siuN7, che si7 chin-sit8 e5 oe7.  Ka-li7-li7 hiah e5 choh-sit lang5, tui3 Ia5-sou ai3 thiaN e5 si7 ta2-loh8 chit8 khoan2, che lan2 long2 bian2 giau5-gi5, in tiaN7-tioh8 si7 ai3 thiaN te7-it khoan2 e5 Sin5-koan.

Ti7 hit e5 tng5-tng5 e5 joah8-thiN, lan2 te3 Ia5-sou si3-koe3 kiaN5 ti7 hit e5 phian-phiah e5 hiong-chhoan e5 te7-hng e5 si5, lan2 si7 bo5 an3-sng3 oe7 khoaN3-tioh8 KiaN5 soe2-le2 e5 Iok-han7, i chit-tiap8 iau2-ku2 u7 ti7 lan2 e5 keh-piah saN li7 bo5 loa7-hng7 e5 hit peng5 soaN, teh chhut-lat8 thoan5-kau3.  Chit e5 su7-sit8, lan2 khoaN3-liau2 hoan2-tng2 si7 put-chi2 chhiN-kiaN.  Lan2 kiam2-chhai2 teh siong2-siong7, chit e5 ui2-tai7 e5 KiaN5 soe2-le2 Iok-han7 e5 su3-beng7, ti7 hit chit8 jit8, chiu7-si7 ka7 Bi2-sai3-a kiaN5 soe2-le2, iah8 tui3 i e5 cheng3 hak8-seng lai5 kan-cheng3 kong2, “Li2 khoaN3, Siong7-te3 e5 IuN5-ko, chiu7-si7 tam-tng se3-kan e5 choe7 e5,” ti7 hit chit8 jit8 chiu7 i2-keng chheng-chho2 liau2 chiah tioh8.  Toa7-bin7 i ma7 si7 chai-iaN2 i e5 su3-beng7 si7 i2-keng chheng-chho2, put-ko3 si7 teh theng3-hau7 tioh8 the3-un2 e5 ho7-thau5, si7 ai3 beh thiaN-kiN3 cheng3-lang5 teh hoaN-hi2 e5 siaN, kok-bin5 teh kun-te3 Ki-tok hit e5 heng5-kun e5 ho7-thau5 na7-tiaN7.
Chong2-si7 i long2 bo5 thiaN-tioh8 chit khoan2 e5 ho7-thau5.  Ke3 liau2 kui2-na7 geh8-jit8, i ma7 long2 bo5 khoaN3-kiN3 sim2-mih8; iah8 bo5 thiaN-kiN3 i it-seng sou2 teh theng3-hau7 hit e5 Bi2-sai3-a e5 siau-sit.  I long2 bo5 thiaN-kiN3 sim2-mih8 ho7-thau5, teh thoan5-po3 kong2, Ia5-sou i2-keng u7 kong-jian5 lai5 piau2-si7 I pun2-sin chiu7-si7 Bi2-sai3-a, ia7 I i2-keng u7 kiaN5 chin2-kiu3 e5 su7-giap8 ti7 I2-sek-liat8 lah.
Chhin-chhiuN7 an2-ni, KiaN5 soe2-le2 e5 Iok-han7 iau2 si7 teh theng3-hau7 i e5 the3-un2 e5 ho7-thau5.  Ki5-sit8 hit e5 ho7-thau5 si7 i2-keng teh-beh thiaN-kiN3 lah.  Hit e5 ho7-thau5 si7 pi2 i sou2 teh phah-sng3 e5, cham2-jian5 khah kin2 kau3, ia7 si7 cham2-jian5 u7 khah koh-iuN7 e5 khoan2-sit.  Hi-lut8 ong5 i2-kip8 cheng3 Hoat-li7-sai3 lang5 si7 i2-keng u7 teh siat-hoat.  Put-ko3 ti7 hit tiong-kan, i iau2 teh chhut-lat8 lai5 soan-thoan5 Gi7 e5 to7-li2, i2-kip8 hit e5 sou2 beh lai5 e5 Ong5-kok e5 su7; iah8 i e5 thai3-tou7, tui3 i ti7 Iok-tan3 ho5 sou2 keng-giam7 e5, hit e5 bo5 boe7 ki3-tit e5 jit8 i2-lai5, khak-sit8 si7 cham2-jian5 khah u7 oah8-khi3, khah u7 khak-sin3 e5 khoan2-sit ti7-teh,  Toa7-bin7 i chit-tiap8 si7 cham2-jian5 khah khak-chhiat lai5 teh kan-cheng3 i sou2 u7 khoaN3-kiN3 e5 Ia5-sou, in-ui7 ti7 au7-lai5 Ia5-sou chiaN5-choe3 chhut-mia5 e5 si5, cheng3-lang5 long2 teh kong2, “Iok-han7 long2 bo5 kiaN5 sin5-jiah, tok8-tok8 Iok-han7 sou2 kong2 chit lang5 e5, long2 si7 chin.”
Iok-han7 khiok-si7 u7 soa3-chiap teh chin7 i e5 su3-beng7, lai5 soan-thoan5 to7-li2, put-ko3 u7 khah koh-iuN7, u7 tam7-poh8 hian2-chhut i e5 kang si7 teh-beh chin7 lah.  In-ui7 cheng3-lang5 to bo5 koh teh te3 i, ia7 i e5 kam2-hoa3-lat8, ma7-si7 tit8-tit8 teh soe-bi5 khi3.  Cheng3-lang5 si7 khah bo5 chhin-chhiuN7 cha2-cheng5 hiah hoan-geng5 i lah.  Iok-han7 e5 hak8-seng long2 i2-keng u7 teh khoa3-sim in sian-siN e5 kam2-hoa3-lat8 bo5 khi3.  Bo5 kui2 geh8-jit8 cheng5, choan5 se3-kai3 e5 lang5 to long2 si7 teh te3 i; i si7 ti7 I2-sek-liat8-tiong chit8-e5 te7-it u7 koan5-ui-chia2, iau2-ku2 i e5 mia5-siaN tu2-tu2 chin3-pou7 kau3 ti7 kek8-tiam2, hit-si5 i u7 hut-jian5-kan theng5-teh, lai5 po3 lang5 chai-iaN2 hit e5 pi2 i pun2-sin khah toa7 e5 Ia5-sou.  Tui3 hit-jit8 khi2, i u7 chiam7-chiamsoe7-bi5.  Cheng3 hak8-seng long2 m7-chai-iaN2 hit e5 in-toaN.  In kan-ta thiaN-kiN3 hit e5 sin e5 Sian-ti-lang5 e5 mia5-siaN, u7 chiam7-chiam7 teh thau2.  In iu7-koh long2 bo5 khoaN3-kiN3 chiong(**chiong5)-chian5 hiah e5 siong5-siong5 lai5 te3 in sian-siN e5 cheng3-lang5.  In boe7 bian2-tit put-chi2 iu-bun7; in-ui7 in sim-sim liam7-liam7 to-si7 teh su-siong2 teh thiaN3-sioh hit e5 iong2-kam2 thiam5-cheng7 e5 sian-siN, kau3 ti7 chit-tiap8 u7 hou7 lang5 pang3-sak khi3.
Bat u7 chit8-jit8, Iok-han7 e5 hak8-seng u7 kap chit8 e5 Iu5-thai3 lang5 saN-kap pian7-lun7 chin-choe7 hang7 e5 bun7-toe5, ia7 choe3-au7 u7 gi7-lun7 chit8 tiam2, chiu7-sikoan7-he7 chheng-khi3 e5 su7.  Toa7-bin7 chit e5 Iu5-thai3 lang5 si7 bat kap Ia5-sou choe3-he2, iah8 i u7 chiong in nng7 lang5 e5 soe2-le2 saN pi2-kau3, soa3 khoaN3-khin Iok-han7 e5 soe2-le2. Sou2-i2 Iok-han7 e5 hak8-seng chiu7 tong3-boe7-tiau5, tui3 in e5 sian-siN kong2, “(**Liap8-pi2) ah, chiong(**chiong5)-cheng5 kap li2 ti7 Iok-tan3-goa7, li2 sou2 kan-cheng3--e5, li2 khoaN3, i teh kiaN5 soe2-le2, cheng3-lang5 long2 chiu7-kun7 I.”
Khak-sit8 chi2-u7 ti7 chit-si5 Iok-han7 e5 hak8-seng chiah chai-iaN2, in sou2 teh kun-te3 e5 sian-siN e5 ui2-tai7 kau3 chaiN2-iuN7.  In-ui7 Iok-han7 si7 ti7 chit e5 sit-pai7 e5 si5-chun7, te7-it u7 hian2-chhut i e5 ui2-tai7 e5 sou2-chai7.  Iok-han7 u7 tui3 in kong2, “Si7 lah, goa2 e5 si5 i2-keng moa2 lah.  Goa2 na7 li7-khui lin2 khi3, hit-si5 chiu7 beh u7 koh-khah chhan3-lan7 khoai3-lok8 e5 jit8.  Goa2 chi2-u7 teh koan-sim theng3-hau7 hit e5 jit8 lim5-kau3.  Lin2 beh thoe3 goa2 choe3 kan-cheng3; lin2 kiam2 boe7 ki3-tit goa2 u7 put-si5 bat tui3 lin2 kong2, goa2 m7 si7 sim2-mih8 khoan2 e5 lang5, goa2 m7-si7 Ki-tok, goa2 si7 hong7-chhe ti7 I e5 thau5-cheng5 e5 na7-tiaN7.  Goa2 chi2-u7 si7 choe3 sin-kiaN2-sai3 e5 chit8 e5 pi-chian7 e5 peng5-iu2, lai5 teh hoaN-hi2 I e5 seng5-kong.  Goa2 sui-jian5 li7-khui lin2 khi3 ti7 hit e5 thiam5-cheng7 e5 se3-kai3, iau2-ku2 ti7-hia goa2 ma7-si7 oe7 thiaN-kiN3 hit-e5 Sin-kiaN2-sai3 hoaN-hi2 e5 siaN.  Tui3 an2-ni goa2 e5 sim u7 moa2-moa2 e5 hoaN-hi2 khoai3-lok8; I tek-khak heng-ong7, goa2 tek-khak soe-bi5.”
Che sit8-chai7 si7 ui2-tai7 e5 lang5 e5 liam7-thau5.  Tui3 an2-ni, chit e5 ui2-tai7 e5 kiaN5 soe2-le2 Iok-han7, u7 pang3-he7 i e5 chit-bun7.  Chiah e5 si7 i choe3-au7 lai5 kong-jian5 sou2 kong2 e5 oe7, u7 ki3-chai3 lau5 kau3 ti7 kin-a2-jit8 e5.  Koh chit8 geh8-jit8 au7, i u7 hou7 lang5 koaiN ti7 hit e5 Ma2-kai3-ni2-su (Machacrus) e5 ou-am3 e5 kaN-gak8-lai7, lai5 theng3-hau7 si2 e5 jit8.

ChhiaN2 lan2 oe7 ki3-tit, kiong7 koan Hok-im-su long2 si7 tui3 chit8-tiam2 chhut-hoat lai5 kong2-khi2 lan2 e5 Chu2 thoan5-kau3 ti7 Ka-li7-li7 e5 su7. Iu7-koh in saN-e5 tu3-chia2 ti7 in e5 chheh sou2 te7-it koan-sim ai3 sia2 e5, ma7 long2 si7 kan-ta teh lun7 Ka-li7-li7 thoan5-kau3 e5 su7 na7-tiaN7.  Lun7 I ti7 Iu5-thai3 kap Ia5-lou7-sat-leng2 e5 su7-cheng5, sit8-chai7 in long2 bo5 sim2-mih8 kong2-khi2, chi2 u7 Ia5-sou beh chiuN7 Ia5-lou7-sat-leng2 hou7 lang5 teng3, hit-si5 in chiah u7 te3 in e5 Sian-siN lai5 kong2 kau3 hit cham7 e5 su7.  In long2 si7 tui3 siang7 chit8 tiam2 chhut-hoat lai5 kong2-khi2 in e5 kou3-su7, kong2, “Ia5-sou thiaN-kiN3 Iok-han7 koaiN-kaN, chiu7 the3-khi3 Ka-li7-li7.”  In-ui7 “Chu2 i2-keng chai Hoat-li7-sai3 lang5 thiaN-kiN3 Ia5-sou chio-tioh8 hak8-seng, pi2 Iok-han7 khah choe7.”  Chit-ku3-oe7 e5 i3-su3, si7 hian2-beng5 Ia5-sou chai Hoat-li7-sai3 lang5 i2-keng teh tng-tan2 I, ia7 chai I un2-tang3 oe7 liam5-piN hou7 in liah8 tioh8.  Che su7-sit8 si7 bo5 hap8-gi5 ti7 I e5 ke3-ek8.  I sui-jian5 si7 tioh8 siu7-liah8 hou7 lang5 koaiN-kaN, soa3 siu7 lang5 hai7 si2.  Chong2-si7 ti7 chit e5 si5-chun7, I si7 boe7 thang seng5-siu7 hit-ho7 e5 tai7-chi3.  In-ui7 I e5 si5 iau2-be7 kau3.
Sou2-i2 I u7 pang3-sak tiam3 ti7 Iu5-thai3 e5 soaN-kan hit e5 khoai3-lok8 e5 thoan5-kau3 e5 su7-giap8, lai5 li7-khui Iu5-thai3, keng-ke3 Sat-ma2-li7-a lai5 chiuN7 khi3 Ka-li7-li7.  Chong2-si7 lan2 iau2-be7 chin3-cheng5 lai5 te3 I chiuN7 khi3 Ka-li7-li7 e5 tai7-seng, ai3 tiap-a2(**tiap8-a2)-ku2 theng5 ti7-chia saN-kap lai5 siuN7 KiaN5 soe2-le2 e5 Iok-han7 e5 choe3-au7.

Chit e5 ou-am3 e5 iau3-sai3, si7 put-chi2 iau3-kin2 teh po2-hou7 lam5-peng5 Pa-lek8-su-theng3 e5 sou2-chai7.  Chit e5 iau3-sai3 si7 chit8 e5 chhiN-chhin3, im-ut, koh si7 eng7 ou-sek e5 he2-soaN-chioh8 sou2 kian3-tiok e5 siaN5-lui2, si7 u7 hian2-chhut u7 chit ho7 sou2-chai7, chiah oe7 thang phah-phoa3 chhin-chhiuN7 Iok-han7 hit ho7 e5 lang5 e5 cheng-sin5.  I si7 ho2-taN2 tui3 Hoat-li7-sai3(##lang5), i2-kip8 tui3 che3-si lai5 kan-cheng3 chin-li2 e5 oe7; ia7 siat-su2 ong5 u7 kiaN5-im5, i ma7 si7 ho2-taN2 kong-jian5 lai5 kan-cheng3 i e5 put-si7.  Chit e5 koaiN3-si3 chu7-iu5 e5 KiaN5 soe2-le2 e5 Iok-han7 u7 siu7 koaiN ti7 chit e5 kaN-lai7, lai5 keng-ke3 hit e5 tng5-tng5 iam7-jiat8 e5 he7-thiN.  Hi-lut8 e5 ong5-kiong si7 khi2 ti7 i sou2 tiam3 hit e5 soaN-teng2.  Ti7 Si2-hai2 e5 hit peng5, i u7 khoaN3-kiN3 cha2-si5 choe3 gin2-na2 sou2 bat thit-tho5 e5 kong-keng2, i2-kip8 khong3-ia2, chiu7-si7 i bat ti7 hia chhut-lat8 lai5 sam3-su Ia5-ho5-hoa e5 su7, lai5 bong7-siong2 Hit e5 sou2 beh lai5 e5 Bi2-sai3-a, i2-kip8 Siong7-te3 kok e5 ng3-bang7.  I chit-tiap8 u7 teh thou2-khui3, teh ki5-koai3, ai3 ah, hit e5 Ong5 kok khoaN3-liau2 thai3 oe7 hiah-nih8 ban7 le3(**leh)!  I sou2 siau7-kai3 e5 Bi2-sai3-a, i2-kip8 ti7 Iok-tan3 ho5 lai5 hioh ti7 Ia5-sou e5 teng2-bin7 hit e5 Seng3 e5 chiN2-a2, taN si7 an3-choaN2?
Cha2-si5 lai5 te3 i e5 hak8-seng, khiok u7 siong5-siong5 lai5 kaN-nih8 hong2-bun7 i, soa3 toa3 goa7-bin7 choe7-choe7 e5 siau-sit lai5 hou7 i chai-iaN2.  Chong2-si7 i sou2 khoa3-sim, sou2 ai3 chai e5, tok8-tok8 si7 koan-he7 i e5 Chu2 e5 siau-sit na7-tiaN7.  Iok-han7 e5 hak8-seng tng Iok-han7 siu7 koaiN liau2-au7, si7 long2 si3-soaN3 liau2-liau2.  Chiong5-tiong khiok u7-e5 u7 thiaN Iok-han7 e5 kan-cheng3 lai5 te3 Ia5-sou kau3 ti7 Ka-li7-li7 e5 sou2-chai7.  M7-ku2 in e5 sim put-tan7 si7 be5-loan7 na7-tiaN7, soa3 put-chi2 sit-bang7.  In-ui7 in long2 bo5 tu2-tioh8 hit ho7 oe7 kam2-tong7 lang5 e5 su7.  Chit e5 Bi2-sai3-a Ia5-sou to long2 bo5 hian2-chhut I e5 koan5-peng3, ma7 si7 bo5 hian2-jian5 piau2-chhut sim2-mih8 khoan2 e5 ki3-ho7, lai5 hou7 in khoaN3-kiN3 I u7 i3-su3 ai3 beh hok8-to3 I2-sek-liat8.  In un2-tang3 beh khi3 ka7 Iok-han7 kong2, Ia5-sou khiok u7 si3-koe3 kiaN5 ti7 cheng3-lang5 e5 tiong-kan, ia7 u7 chin toa7-tin7 e5 lang5 teh chiu7-kun7 I, lai5 chu3-i3 I e5 oe7, chong2-si7 I thai3 oe7 long2 bo5 koan-sim ti7 I sou2 kau-poe5 e5 lang5 e5 phin2-seng3, tui3 an2-ni Hoat-li7-sai3 lang5 u7 thi2-chhio3 I si7 “thiu-hiong3 e5, i2-kip8 choe7-jin5 e5 peng5-iu2.”
Iu7-koh in ma7 un2-tang3 oe7 ka7 IOk-han7 kong2, Ia5-sou sou2 ka3-si7 peh-siN3 e5 oe7, long2 si7 tan-sun5 e5 ka3-si7, long2 si7 soe3-soe3 e5 kou3-su7 i2-kip8 phi2-ju7 liau2-liau2.  Lan2 u7 thak8 tioh8 kong2, bat u7 chit8 jit8 in khoaN3-kiN3 Ia5-sou kiaN5 chit8 e5 toa7-toa7 thang chhiN-kiaN e5 su7, chiu7-si7 hou7 Na2-in e5 chiu2-koaN2 hu7-jin5-lang5 e5 kiaN2 tui3 si2 koh-oah8, hit-si5 “Iok-han7 e5 hak8-seng chiong chiah e5 su7 long2-chong2 po3 in e5 sian-siN chai.”
Chit e5 iong2-kam2 thiam5-cheng7 e5 siu5-jin5 Iok-han7, u7 soe3-ji7 aN3 hi7-khang lai5 thiaN, lai5 siuN7, chhim-chhim teh sam3-su i sou2 thiaN-kiN3 e5 long2-chong2 e5 su7-sit8.
Iok-han7 e5 hak8-seng, ki5-sit8 si7 bo5 sim2-mih8 chai-iaN2 Iok-han7 am3-am3 ti7 sim-lai7 sou2 teh kan-khou2 e5 su7.  Ke3 bo5 loa7-ku2, lan2 u7 thiaN-kiN3 i u7 lou7-chhut chit8 e5 chin thang ki5-koai3 pi3-bit8 e5 cheng5-heng5.  Chit ho7 cheng5-heng5, na7 m7-si7 u7 Seng3-chheh thang choe3 lan2 e5 kun-ku3, lan2 un2-tang3 si7 oh-tit sin3 e5 su7.

Lan2 tiap-a2(**tiap8-a2)-ku2 ai3 chin3-cheng5, oaN7 lai5 saN-kap siuN7 Ia5-sou khi3 ti7 Ka-li7-li7 e5 cheng5-keng2.  Ti7 hiah e5 teh kun-te3 Ia5-sou e5 cheng3-lang5 e5 tiong-kan, u7 khoaN3-kiN3 nng7 e5 bin7-mau7 ia3-sian7, iu-bun7 e5 lang5, u7 hian2-chhut kiaN5 hng7 lou7 ia3-lan2 e5 khoan2-sit.  In kiaN5 oa2-lai5 e5 si5, Ia5-sou u7 oat8-lin3-tng2 lai5 chih-chiap in.  In theng5 tiap-a2(**tiap8-a2)-ku2, chiu7 tui3 Ia5-sou kong2-chhut in e5 sim-lai7 sou2 u7 it-chhe3 teh kan-khou2 e5 bun7-toe5.
“Goan2 e5 sian-siN, KiaN5 soe2-le2 e5 Iok-han7, u7 chhe goan2 lai5 chheng2-kau3 Li2, kong2, Sou2 beh lai5 e5 si7 li2 mah? a2-si7 goan2 tioh8 ng3-bang7 pat8 lang5 ah?”
“Sou2 beh lai5 e5 si7 li2 mah?”  ChhiaN2 lan2 tiap-a2(**tiap8-a2)-ku2 lai5 siuN7 chit tiam2!  Cha2 hit e5 teh soan-thoan5 Ki-tok e5 Iok-han7 chit-tiap8 u7 teh giau5-gi5 I!  Chhi3 siuN7 chit e5 kou3-su7 si7 bo5 chng-thaN7, seng5-sit8, tan-sun5 kau3 chaiN2-iuN7?  Chhi3 siuN7, chit e5 lang5 hiah-nih8 ti3-i3 chhe lang5 lai5 mng7 hit e5 bun7-toe5, tau3-ti2 ti7 i e5 giau5-gi5 e5 sim, u7 kan-khou2 kau3 chaiN2-iuN7?
Tui3 chit e5 tai7-chi3, lan2 beh chaiN2-iuN7 lai5 kong2-khi2?  Iok-han7 kiam2 si7 loan2-jiok8 e5 lang5 mah?  Kiam2 thang kong2 Iok-han7 si7 i2-keng long2 sit-loh8 sin3-giong2, ia7 bo5 kau3-giah8 oe7 kham-tit choe3 Ki-tok e5 sian-hong mah?  Ai3 ah!  M7-si7 lah!  Na7-si7 siuN7 an2-ni e5 lang5, si7 bo5 chit8-sut-a2 chai-bat lang5 tiam3 ti7 giau5-gi5 e5 sim-li2, iah8 si7 be7 the2-thiap lang5 e5 sin3-giong2, tu2-tioh8 io5-tang7 e5 si5, ti7 sim-sin5 sou2 keng-giam7 e5 chhiN-chham2.
Lan2 tioh8 oe7 ki3 tit, kui2-na7 geh8-jit8 ku2, Iok-han7 u7 hou7 lang5 koaiN ti7 hit e5 joah8 koh im-ut e5 kaN-lai7.  I e5 sim-seng3 si7 khoai3 io5-tang7.  Chit-tiap8 i e5 cheng-sin5 put-chi2 kin2-tiuN.  Lian5 hit ho7 te7-it chhim-o3 e5 chong-kau3, to si7 oh-tit chin2-kiu3 hit ho7 lang5 e5 sin3-giong2, lai5 bo5 siuN7-tioh8 hit e5 Ma2-kai3-ni2-su (Machaerus) e5 ou-am3 e5 kaN-gak8 e5 kan-khou2.  Siat-su2 i e5 sim-koaN-thau5 u7 chheng-chhai2, chiu7 oe7 thiaN-tioh8 Sin-kiaN2-sai3 hoaN-hi2 e5 siaN.  Chong2-si7 i iu5-goan5 u7 bo5 chheng-chhai2 e5 jit8 ti7-teh.  In-ui7 Iok-han7 u7 teh liau5-bang7 ti7 be7 si2 e5 tai7-seng oe7 thang khoaN3-kiN3 i it-seng e5 ng3-bang7 tit-tioh8 sit8-hian7.  M7-ku2 Ia5-sou e5 heng5-tong7 si7 kau3-giah8 ban7.  Ti7 Iok-han7 e5 si5-tai7, chhin-chhiuN7 ti7 lan2 kin2-a2-jit8, tak8 pai2 Siong7-te3 u7 ban7-ban7 lai5 chiaN5 I e5 chi2-i3 e5 si5, lang5 e5 sin3-giong2 eng2-eng2 oe7 siu7 toa7 e5 chhi3-giam7.
Chai7 chit e5 ui2-tai7, kou-tok8 e5 sim-sin5, ti7 i e5 it-seng to long2 si7 khng3 sian-kian3 e5 iN7-siong7 lai5 teh keng-ke3 i e5 jit8-chi2, iau2-ku2 kau3 ti7 choe3-au7 beh si2 e5 si5, i e5 sim-lai7 kou-put-chiong tioh8 khng3 giau5-gi5 e5 liam7-thau5, che sng3 m7-si7 sio2-khoa2 su7.
Put-koan2 siaN2-khoan2, ti7 hit ho7 si5-chun7, na7 u7 peng5-iu2 chhin-chhiuN7 Ia5-sou e5 khoan2, thang hou7 lan2 tui3 I tin5-cheng5 lan2 e5 khou2-sim, si7 chin-chiaN3 ban7-heng7 e5 su7.  Ah!  Ia5-sou sit8-chai7 si7 u7 liau2-kai2 lang5 e5 sim.  Ia5-sou put-si5 to oe7 liau2-kai2 lang5 e5 sim.  Ia5-sou si7 bat siu7-chhi3, sou2-i2 I u7 beng5-pek8 lang5 tiam3-ti7 hit ho7 hoan5-bun7 e5 si5, cheng-sin5 e5 kan-khou2 kau3 chaiN2-iuN7.  tui3 an2-ni I u7 hou7 in tng2-khi3 , kio3 in thang ka7 I e5 kho2-lin5 e5 lou5-pok8 Iok-han7 thoan5 ho2 e5 siau-sit, hou7 i thang beng5-pek8 in siong5-siong5 sou2 teh liau5-bang7 hit e5 chhan3-lan7 e5 chham3-gu2, si7 i2-keng sit8-hian7.  “Lin2 tioh8 khi3, chiong lin2 sou2 thiaN-kiN3 sou2 khoaN3-kiN3 e5, ka7 Iok-han7 kong2, chiu7-si7 chhiN-mi5 e5 khoaN3-kiN3, pai2-kha e5 kiaN5, thai2-ko e5 chheng-khi3, chhau3-hi7-lang5 e5 thiaN-kiN3, si2 e5 lang5 koh-oah8, song3-hiong lang5 tit-tioh8 thiaN Hok-im.”
Iok-han7 thiaN-liau2 siaN2-khoan2, lan2 khiok long2 bo5 thiaN-kiN3 an3-choaN2.  Iau2-ku2 lan2 thang phah-sng3 Iok-han7 un2-tang3 u7 tit-tioh8 sin-sin e5 iong2-khi3 kap ng3-bang7 chiah tioh8.  Toa7-bin7 i u7 kian3-siau3 i u7 khng3 hit ho7 giau5-gi5 e5 sim, ia7 soa3 kam2-kak-tioh8 pun2-sin ti7 Chu2 e5 bin7-cheng5 u7 sit-loh8 i e5 chu-keh ia7 ku2 kaN2.  Lan2 chin hi-bong7 ti7 i be7 si2 e5 tai7-seng, u7 lang5 beh khi3 ka7 i kong2-khi2 tng hiah e5 su3-chia2 khi3 e5 si5, Ia5-sou u7 chaiN2-iuN7 the5 khi2 i e5 su7 lai5 o-lo2 kong2, “Hu7-jin5-lang5 sou2 siN e5, chiong5-tiong be7 u7 heng-khi2 khah toa7 ti7 KiaN5 soe2-le2 e5 Iok-han7.”
Chhi3-siuN7 Siong7-te3 e5 KiaN2, I e5 sim khong2-khai3 kau3 chaiN2-iuN7!  Lan2 tioh8 oe7 ki3-tit Iok-han7 tu2-tu2 ka-ki7 teh kian3-siau3 e5 si5, Ia5-sou u7 chheng-chan3 chit e5 kho2-lin5 e5 lou5-pok8, soa3 ai3 lan2 cheng7-cheng7 ti7 lan2 e5 sim-lai7 ka-ki7 siuN7 kong2, tak8 pai2 goa2 u7 kian3-siau3 ka-ki7 e5 chho3-gou7 e5 si5, siat-su2 goa2 na7 u7 sim2-mih8 kho2-chhu2, goa2 sin3 I ma7-si7 un2-tang3 beh kong2-khi2 goa2 e5 kho2-chhu2 nouh!
Lan2 na7-si7 seng5-sit8 sim teh giau5-gi5, teh be5-loan7 sim2-mih8, koat-toan3 m7-bian2 kiaN-liau2 Ia5-sou chai-iaN2.  Lan2 na7-si7 kan-ta boan2-chiok giau5-gi5 e5 sim, chiu7 u7 toa7-toa7 chho3-gou7 ti7-teh.  Lan2 na7-si7 u7 tu2-tioh8 sim2-mih8 boe7-thang sin3-tit e5 su7, chu7-jian5 lan2 si7 ai3 giau5-gi5 i, i2-goa7 bo5 pat8-mih8 hoat-tou7!  Chong2-si7 lan2 tioh8 m7-thang chu7 an2-ni put-si5 khng3 giau5-gi5 e5 sim.  Che si7 u7 bo5 li7-ek e5 sou2-chai7 ti7-teh.  Lan2 tioh8 tui3 lan2 e5 ho2 koh gau5 e5 peng5-iu2 lai5 tin5-cheng5.  Siat-su2 lan2 na7 khoaN3 lan2 e5 bok8-su oe7 kham-tit hou7 lan2 thang hoat-piau2 lan2 e5 kan-khou2, lan2 tioh8 tui3 i lai5 kong2-khi2.  Chong2-si7 siang7 te7-it ho2, chiu7-si7 tui3 lan2 e5 Chu2 lai5 ki5-to2.  Lan2 tioh8 eng7 sut-tit8 bo5 un2-moa5, iu7-koh bo5 kiaN-hiaN5 lan2 e5 sim-cheng5.  Lang5 na7-si7 oe7 thang chhin-chhiuN7 KiaN5 soe2-le2 e5 Iok-han7 e5 khoan2, chiong lan2 sou2 teh giau5-gi5 e5 bun7-toe5 theh8 lai5 ti7 Ki-tok e5 bin7-cheng5, lan2 e5 sin3-giong2, tek-khak si7 boe7 sim2-mih8 chho3-gou7 khi3.
Chit-tiap8 chit e5 kho2-lin5 e5 siu5-jin5 Iok-han7, lian5 i e5 lim5-chiong e5 jit8 to i2-keng pek-oa2 ti7 bin7-cheng5, ma7 iu5-goan5 long2 bo5 kiaN-hiaN5, hoan2-tng2 si7 eng7 sin-seng e5 sin3-giong2 lai5 teh gim5 tek-seng3 li7-piat8 e5 koa.  I e5 lim5-chiong e5 jit8, si7 put-chi2 pek-oa2 lah.  Chong2-si7 i iau2-be7 lim5-chiong e5 tai7-seng, tek-khak u7 tit-tioh8 chit8 e5 ki5-koai3 e5 keng-giam7 chiah tioh8.  Chiu7-si7 u7 chit8-jit8 Hi-lut8 bat lai5 hong2-bun7 i, ti3-kau3 hou7 i put-chi2 chhiN-kiaN.  Iu7-koh u7 chit8-jit8, Hi-lut8 ia7 u7 chhe lang5 khi3 chhiaN2 Iok-han7 lai5 ong5-kiong kap i kong2-oe7.  In nng7 lang5 u7 khah sio-bat.  Chit e5 Hi-lut8 ong5 si7 khah ki5-koai3 e5 lang5, i u7 tui3 chiong2-chiong2 e5 seng3-chit lai5 kiat-chiaN5 chit8 e5 jin5-keh-tek e5 seng-oah8, chiu7-si7 ti7 i e5 seng-oah8 tiong, lan2 chit8-bin7 si7 oe7 thang khoaN3 chhut i e5 ia2-phi2, kan-cha3, houN3-sek kap chan5-jim2, ia7 koh chit8-bin7 ma7-si7 oe7 thang khoaN3 chhut i e5 ho2--chhu3 ti7-teh.  U7-iaN2!  Lan2 koat-toan3 be7-bat thiaN-kiN3 kong2 u7 sim2-mih8 lang5 choan(**choan5)-jian5 phaiN2 kau3 lian5 chit8-sut-a2 e5 ho2 to bo5.  Siong7-te3 u7 chhong3-cho7 lang5, khoan2-sit chhin-chhiuN7 I.  Sou2-i2 sui-jian5 lan2 u7 khoaN3-kiN3 sim2-mih8 lang5 sit8-chai7 si7 chin-chiaN3 phaiN2, iau2-ku2 hit e5 lang5 ma7 bo5 choan5-jian5 phaiN2, ma7 iau2 u7 chit8-sut-a2 e5 ho2--chhu3 chiah tioh8.  Siong7-te3 sou2 hoaN-hi2 ai3 po2-chun5 e5, chiu7-si7 tok8-tok8 chit e5 ho2 e5 tiam2.
Ti7 chit e5 Hi-lut8 khiok-si7 bo5 u7 loa7-choe7 e5 ho2--chhu3 ti7-teh.  I e5 ka-teng5 e5 lek8-su2 si7 bo5 kah loa7-nih8 ho2 thiaN.  I sou2 u7 e5 khoan5-keng2 si7 phaiN2.  Put-ko3 kiam2-chhai2 lan2 thang kong2 si7 bo5 long2-chong2 phaiN2.  Tu2-tu2 chit-chun7 lan2 khiok u7 khoaN3-kiN3 chit e5 hu7-jin5-lang5 lian5-lui7 i e5 seng-oah8, ti3-kau3 ham7-loh8 choe7-koa3, chong2-si7 ti7 khah-cha2, lan2 ma7-si7 iu5-goan5 u7 khoaN3-tioh8 chit8 e5 hu7-jin5-lang5 u7 the5-ko i e5 jin5-keh.  Hit e5 u7 the5-ko i e5 jin5-keh e5 hu7-jin5-lang5, khiok m7-si7 i e5 lau7-bu2.  Lan2 u7 thak8 tioh8 Su3-tou5 Heng(**Heng5)-toan7 e5 chit8 cham7, chiu7-si7 teh pai5-liat8 An-the5-o e5 kau3-hoe7 hiah e5 khah tiong7-iau3 e5 kau3-chit-chia2 e5 mia5 pio2, ti7-hia u7 kong2, “kap hun-hong e5 jin5-kun Hi-lut8 tang5 poe5-iuN2 e5 Ma2-liam7.”  Chit e5 su7-sit8 si7 hou7 lan2 put-chi2 ki5-koai3, an3-choaN2 chit e5 pi-chian7 e5 hu7-jin5-lang5 lai5 poe5-iuN2 chit nng7 e5 gin2-na2, au7-lai5 chit8 e5 oe7 chiaN5-choe3 kiaN5-im5 e5, chan5-jim2 e5, thai5 lang5 e5; koh chit8 e5 oe7 chiaN5-choe3 jiat8-jiat8 lai5 thoan5 Ki-tok e5 Hok-im e5 lang5.  Lan2 thang siuN7 ti7 chit e5 Hi-lut8 ong5 sou2 u7 tam7-poh8 e5 ho2--chhu3, kiam2 m7-si7 tui3 i e5 ni-bu2 lai5 tit-tioh8 e5 mah?
Hi-lut8 ong5 sim-lai7 si7 u7 him-bou7 Iok-han7, u7 siu7 Iok-han7 kam2-hoa3.  Hi-lut8 ong5 e5 liong5-sim si7 u7 siu7-tioh8 Iok-han7 e5 kam2-tong7.  In-ui7 lan2 u7 thak8-tioh8 kong2, Hi-lut8 ong5 u7 hoaN-hi2 thiaN Iok-han7 e5 oe7, iah8 u7 ui7-tioh8 Iok-han7 kiaN5 choe7-choe7 hang7 e5 su7.  Chhin-chhiuN7 Ma2-kho2 u7 ki3-chai3 kong2, Hi-lut8 ong5 liah8 Iok-han7 khi3 koaiN-kaN, si7 u7 khng3 chit8 hang7 e5 bok8-tek, ai3 chin2-kiu3 Iok-han7 thoat-li7 Lu2-ong5 Hi-lo5-ti2 e5 chan5-jim2 e5 ke3-bou5.  In-ui7 Hi-lo5-ti2 teh oan3-hun7 Iok-han7, tu2-tu2 si7 chhin-chhiuN7 hit ho7 siu7 bu2-jiok8 e5 hu7-jin5-lang5 teh oan3-hun7 lang5 e5 khoan2-sit.  Siat-su2 na7 oe7 eng7-tit kong2, ti7 chit se3-kan si7 bo5 lang5 oe7 chhin-chhiuN7 hu7-jin5-lang5 e5 gau5 thiaN3 lang5, ma7-si7 iu5-goan5 oe7 eng7-tit kong2, bo5 lang5 oe7 chhin-chhiuN7 hu7-jin5-lang5 e5 gau5 oan3-hun7 lang5.  U7 chit8 ku3 siok8-gu2 teh kong2, “Ti7 toe7-gek8 bo5 u7 siu7-khi3, chhin-chhiuN7 siu7 bu2-jiok8 e5 hu7-jin5-lang5 sou2 hoat e5 siu7-khi3.”  Chit e5 Hi-lo5-ti2 si7 bat kap phaiN2-lang5 saN-kap kiong7-bou5 lai5 hai7-si2 i e5 thau5 chit8 e5 tiong7-hu.  Ia7 Hi-lut8 ong5 choe3 lang5-kheh khi3 in tau e5 si5, Hi-lo5-ti2 chiu7 i2-keng u7 kap i su-thong.  Hi-lut8 ong5 sou2 chhoa7 hit e5 siau3-lian5 e5 A-lat-pek e5 hu7-jin5-lang5, thiaN-tioh8 chit e5 cheng5-heng5, chiu7 chau2 tng2-khi3 in au7-thau5-chhu3 lau7-pe7 e5 sou2-chai7, tui3 an2-ni hou7 Hi-lo5-ti2 i2-kip8 cheng3 kiong-lai7 e5 lang5 long2 chai-iaN2 chit e5 iong2-kam2 e5 sian-ti Iok-han7 u7 kong-jian5 tui3 i e5 tiong7-hu Hi-lut8 kan-cheng3 i e5 put-si7, kong2, “Li2 chhoa7 hiaN-ti7 e5 bou2 si7 put-kai,”  Na7-si7 koan-he7 cheng3-gi7, Iok-han7 lian5 chit8-sut-a2 to bo5 kiaN si7 kun-ong5 a2-si7 lu2-ong5 e5 se3-lek8.  Chong2-si7 Hi-lo5-ti2 koat-toan3 bo5 boe7 ki3-tit Iok-han7.  I u7 si5-siong5 koan-sim teh theng3-hau7 i e5 ho2 ki-hoe7 kau3.

Ke3 saN geh8-jit8 au7, Hi-lo5-ti2 u7 tu2-tioh8 chit8 e5 ho2 e5 ki-hoe7, chiu7-si7 Hi-lut8 ong5 e5 siN-jit8.  Hit-jit8 ong5-kiong lai7 hit e5 chong3-koan e5 thiaN-tng5, u7 ui-gi5 hian2-hek, Hi-lut8 ong5 u7 chiau-thai7 choe7-choe7 e7 eng5-hian2 e5 lang5-kheh, chiu7-si7 u7 toa7-koaN, chhian-chong2, i2-kip8 Ka-li7-li7 e5 chun-kui3 e5 lang5, lai5 hu3 i e5 ian5-siah8.  Mi5 na2 chhim, chiu2-sek8 na2 jiat8-nau7.  Lian5 tiam3 ti7 soaN e7 gak8-lai7 e5 siu5-jin5 to oe7 thang thiaN-kiN3 hit e5 im-gak8, i2-kip8 soan-jiang2 e5 siaN.  Hit am3 Hi-lo5-ti2, tng cheng3-lang5-kheh put-chi2 khoai3-lok8 e5 si5; u7 hou7 i e5 sui2-sui2 e5 cha-bou2-kiaN2 Sat-lo5-bi2 lai5 chiap-thai7 lang5-kheh, soa3 ti7 in e5 bin7-cheng5 thiau3-bu2, u7 put-chi2 kam2-kak cheng3-lang5, tit-tioh8 toa7 e5 hat-chhai2.  Sat-lo5-bi2 chiau3 lan2 sou2 khoaN3 si7 chit8 e5 koe3-thau5 chu7-iu5 e5 cha-bou2 gin2-na2.  I e5 thiau3-bu2 si7 kek8-ki5 e5 kha2-biau7, oe7 giu2 lang5 e5 ngou2-koan, si7 hiah e5 toan-cheng3 e5 Iu5-thai3 lang5 sou2 m7-kaN2 khoaN3--e5.  chong2-si7 cheng3 lang5-kheh si7 put-chi2 ai3 khoaN3 i e5 sui2-sui2 e5 se3-bin7; tai7-ke long2 toa7-toa7 hat-chhai2.  Hit-si5 Hi-lut8 ong5 si7 i2-keng poaN3 chui3, khoaN3-liau2 sim-koaN put-chi2 hoaN-hi2 khoai3-lok8, chiu7 ti7 cheng3 lang5-kheh e5 bin7-cheng5, tui3 cha-bou2-gin2-na2 chiu3-choa7 kong2, KiN3-na7 li2 sou2 kiu5 goa2--e5, sui-jian5 goa2 e5 kok e5 chit8-poaN3, goa2 ia7 beh hou7 li2.
Chit e5 cha-bou2 gin2-na2 thiaN-liau2 sim-lai7 put-chi2 hun7-loan7; chiu7 chau2 chhut-khi3 kap i e5 lau7-bu2 chham-siong5.  Au7-lai5 i liam5-piN koh chau2 jip8-lai5 kiN3 hiah e5 toa7-siaN teh han2-hoa7 e5 lang5-kheh, hit-si5 i e5 bak8-chiu u7 hian2-chhut chin koh-iuN7 koh chhiN-kiaN e5 gan2 kong.  Sou2-i2 in chiu7 tiam7-tiam7 bo5 koh phah-chhiu2, ma7 bo5 koh toa7-siaN lai5 han2-hoa7.  Cheng3 chiu2-chui3 e5 lang5 u7 hian2-chhut keng2-seng2 e5 bin7-sek, lai5 thiaN chit e5 siau3-lian5 cha-bou2 gin2-na2 eng7 hiang2-liang7 e5 siaN, sou2 teh iau-kiu5 hit e5 chan5-jim2 e5 su7, kong2, “Goa2 ai3 li2 chiong KiaN5 soe2-le2 Iok-han7 e5 thau5-khak toe2 ti7 poaN5-nih8 chek-si5 hou7 goa2.”
In tai7-ke sui-jian5 si7 phaiN2, iau2-ku2 thiaN-liau2 sim-lai7 ma7 oe7 iu-bun7 kian3-siau3.  In tai7-ke chai, chit e5 seng3 e5 sian-ti Iok-han7 si7 cheng3-lang5 sou2 keng3-ai3 e5, iah8 si7 kau3-giah8 chai-iaN2 Hi-lo5-ti2 si7 ui7-tioh8 sim2-mih8 in-toaN lai5 teh iau-kiu5 Iok-han7 e5 thau5-khak.  lian5 hit e5 phang5-poe e5 Hi-lut8 thiaN-liau2 chhiN-kiaN, chiu7 hian2-chhut keng2-seng2 e5 bin7-mau7.  Kiat-kiok8 Hi-lo5-ti2 u7 tit-tioh8 tek-seng3.  Hi-lut8 ong5 u7 ham7-loh8 ti7 i e5 oah8-tauh.  Chit e5 seng3-cheng5 pai7-hoai7 e5 Hi-lut8, si7 iau2 u7 beng5-u7 koan-liam7 ti7-teh, sou2-i2 i be7 thang siam2-pi7 sou2 iok-sok e5 oe7.  “Ong5 chiu7 toa7 iu-bun7; chong2-si7 ui7-tioh8 i sou2 chiu3 e5 choa7, koh u7 tang5-toh e5 lang5 ti7-teh, sou2-i2 m7 ai3 the-si5.  Ong5 chiu7 chek-si5 chhe chit8 e5 si7-oe7, hoan-hu3 i khi3 kaN-nih8, thai5 i e5 thau5-khak.”
“Ong5 chiu7 toa7 iu-bun7.”  Si7 lah, chong2-si7 ti7 au7-lai5 Hi-lut8 ong5 u7 it-hoat iu-bun7 kan-khou2, si7 ui7-tioh8 i u7 thiaN-kiN3 cheng3-lang5 long2 teh chiu3-chou2 i.  “In-ui7 cheng3-lang5 long2 liah8 Iok-han7 choe3 sian-ti.”  Hit e5 chhui-pek i lai5 thiaN Iok-han7 e5 oe7, ia7 chhui-pek i kiaN5 choe7-choe7 ho2-su7 e5 liong5-sim, u7 hou7 i khoaN3-kiN3 te7-gek8 e5 chhiN-chham2 kau3 hian7-hian7.  Bo5 lun7 si7 chhiN2, a2-si7 khun3, i put-si5 to chu-chu teh su-siong2 Iok-han7 e5 su7.  Hit e5 bak choe7-choe7 huih e5 si2 e5 bin7, tui3 hit-si5 khi2 put-si5 u7 hian2-chhut ti7 i e5 bak8-chiu-cheng5.  Ke3 bo5 loa7-ku2, i u7 thiaN-tioh8 Ia5-sou teh kiaN5 sin5-jiah, hit-si5 i e5 liong5-sim u7 chhui-pek i hoat-chhut chit8-cheng2 be5-sin3 e5 kiaN-sim lai5 au5-kio3 kong2, “KiaN5 soe2-le2 Iok-han7 tui3 si2-lang5 tiong koh-oah8!”  Sui-jian5 si7 u7 pat8 lang5 tui3 i kong2, I kiam2-chhai2 si7 I2-li7-a, a2-si7 sian-ti lang5 e5 chit8-e5; iau2-ku2 i ma7 si7 m7 sin3, koh au5-kio3 kong2, “Bo5, i si7 Iok-han7 lah.  Goa2 sou2 thai5-thau5 e5 Iok-han7 i2-keng koh-oah8.  In-ui7 i u7 tui3 si2-lang5 tiong koh-oah8, sou2 i2 u7 chiah e5 koan5-leng5 tui3 i hian2-chhut!”
Hi-lut8 ong5 e5 siu7 bu2-jiok8 e5 liong5-sim u7 chek-pi7 i kau3 chhin-chhiuN7 an2-ni.
Chhin-chhiuN7 an2-ni, kiat-kiok8 ti7 chit8 e5 geh8-kng mi5, Hi-lut8 ong5 sou2 chhe e5 si7-oe7 u7 lai5 kaN-nih8 hong2-bun7 Iok-han7, hit-si5 Iok-han7 chiah thiaN-kiN3 i e5 the3-un2 e5 ho7-thau5.  Si7-oe7 u7 chiong hit e5 iau2 teh lau5 huih e5 thau5-khak lai5 toe2 ti7 poaN5-nih8, phang5 lai5 ti7 cheng3-lang5-kheh e5 bin7-cheng5; ia7 cha-bou2 gin2-na2 chiu7 phang5 hit e5 thang chhiN-chhin3 e5 seng3-li7-phin2 khi3 hou7 i e5 lau7-bu2.  Iok-han7 e5 hak8-seng thiaN-kiN3, chiu7 lai5 siu hit e5 bo5 thau5 e5 sin-si khi3 bai5-chong3 ti7 bong7-nih8, ia7 “to3-lai5 chiong in sou2 kiaN5 e5 pai5-liat8 hou7 Ia5-sou thiaN.”  Chhin-chhiuN7 an2-ni, chit e5 iong2-kam2 kou-tok8 e5 sian-ti, u7 siu7 chhian-soa2 khi3 ti7 hit e5 Bo5 khoaN3-kiN3 e5 se3-kai3, ti7 hia lai5 theng3-hau7 i e5 Chu2; in-ui7 koh nng7 ni5 au7, hit e5 Seng3-li7 e5 Ki-tok, beh tui3 Sip8-ji7-ke3 tit8-tit8 chhut-hoat khi3 kau3 ti7 hit e5 si2-lang5 e5 se3-kai3, lai5 soan-thoan5 I e5 Hok-im, soa3 lai5 ko-ki2 I e5 chian3-ki5, khia7 I e5 Sip8-ji7-ke3 ti7 hit e5 sin5-pi3 e5 Se3-kai3.  Iok-han7 u7 ti7-hia koh-chai3 chiap-tioh8 “Siong7-te3 e5 IuN5-ko, chiu7-si7 tam-tng se3-kan e5 choe7 e5.”







Te7  III Koan3 Thau5 Chit-Ni5


Te7-1 chiuN	Soe2-le2

	Tiap-atiap2-a2(**tiap8-a2)-ku2 koh lai5 hoe5-kou3 ti7 saN-chap8 ni5 cheng5 e5 u7 chit8 jit8, Ma2-li7-a siu7 thiN-sai3 ko3-ti liau2-au7, “i u7 khi2-sin koaN2-kin2 khi3 soaN-toe7 Iu5-thai3 chit8 e5 siaN5, jip8 Sat-ka-li7-a e5 chhu3, chheng2-an I2-li7-sa-pek.  I2-li7-sa-pek chit8-e7 thiaN-kiN3 Ma2-li7-a chheng2-an, thai-in7 ti7 pak-tou2-lai7 e5 eN-a2 chiu7 tio5-thiau3, “ kah na2 chhin-chhiuN7 teh tui3 i e5 Chu2 piau2-si7 keng3-i3 chit8 poaN.”
	Chit nng7 e5 gin2-na2 si7 siang7 ti7 hit kui2 geh8-jit8 lai7 chhut-si3 e5.  Lan2 ti7 i2-cheng5 teh siuN7 tiam3 ti7 Na2-sat-lek8 iu3-lian5 e5 Ia5-sou, hit-si5 lan2 u7 hut-liok8, bo5 siuN7-tioh8 ti7 Hi-pek-lun5 soaN-teng2 hit e5 lau7 che3-si e5 chhu3-lai7, iau2 hit e5 gin2-na2 e5 su7.
	Ti7 lan2 e5 Chu2 e5 toan7-ki3 e5 tiong-kan, Iok-han7 si7 put-chi2 tiong7-iau3 e5 jin5-but8.  I si7 ti7 hit e5 tng5-tng5 e5 sian-ti e5 lek8-su2 tiong choe3 au7 e5 sian-ti, put-chi2 tu3-hian7 koh kou-tok8, chhin-chhiuN7 soaN-chiam chhut-hian7 ti7 I2-sek-liat8 ke3-khi3 e5 lek8-su2 e5 chui2-peng5 soaN3-bin7, lai5 kan-cheng3 Siong7-te3 e5 Chi2-i3, soa3 chi2-si7 Chu2 teh-beh lai5 e5 Jit8.
	Iok-han7 si7 kau3-giah8 ui2-tai7, tu2-tu2 chiau3 Ia5-sou sou2 kong2, hu7-jin5-lang5 sou2 siN e5, chiong5-tiong be7 u7 heng-khi2 khah toa7 ti7 KiaN5 soe2-le2 e5 Iok-han7; i si7 thang hou7 lan2 eng7 choan5 chit8 chiuN, a2-si7 kui2-na7 chiuN lai5 kang2-lun7 i e5 su7-chek.  Chong2-si7 lan2 ti7-chia boe7 thang an2-ni choe3, lan2 e5 bak8-chiu tioh8 si5-siong5 chu3-bak8 ti7 hit e5 tiong-sim e5 jin5-but8.  Hit e5 i2-goa7, kan-ta ai3 choe3 hit e5 siong7 e5 lou7-eng7, lai5 sio2-khoa2 bio5-sia2 chiu7 kau3-giah8.  U7 thiaN-kiN3 kong2, bou2 ui2-tai7 e5 ge7-sut8 ka, bat oe7 Choe3-au7 e5 Boan2-chhan e5 tou5, ti7 hit-si5 na7 u7 lang5 oa2--lai5, chi2-u7 chu3-bak8 ti7 hiah e5 kek8 sio2-khoa2 bi2-biau7 e5 tiam2; i chiu7 chek-si5 eng7 chhat-pit lai5 chhat hit ui7 khi2--lai5, in-ui7 lian5 tiap-a2(**tiap8-a2)-ku2 to ia7 m7-ai3 lang5 bo5 chu3-i3--tioh8 Ki-tok e5 siong7.
	Lun7 Ia5-sou e5 siau3-lian5 si5-tai7, lan2 bo5 sim2-mih8 chai, chhin-chhiuN7 an2-ni lun7 Iok-han7 e5, lan2 ia7 si7 koh-khah m7-chai.  Chit nng7 lang5 e5 u7-pi7 si5-tai7 si7 khah koh-iuN7.  Lun7 Ki-tok, I si7 kap lan2 choan5-jian5 siang7 khoan2, chhin-chhiuN7 lan2 tai7-ke e5 chit8 e5, kap tak8 teng2-ho7 e5 lang5 choe3-he2 siu7 iong2-iok8, bit8-chiap ti7 hiong-chhoan e5 seng-oah8.  Chong2-si7 chit e5 pi-chian7 e5 sian-hong, si7 ti7 kou-tok8 e5 tiong-kan lai5 tiong2-seng5 e5.
	Lan2 thang siong2-siong7, i si7 chit8 e5 thiam5-cheng7, kou-tok8 e5 gin2-na2, chhin-chhiuN7 lang5 ti7 ni5-lau7 sou2 tit-tioh8 e5 kou-kiaN2 chit8 poaN, su7-su7 khah cha2 u7 toa7-lang5 e5 khi3-khai3, si7 bo5 hiaN-ti7, bo5 chi2-be7, bo5 thit-tho5 phoaN7,  a2-si7 peng5-iu2, kan-ta tui3 pe7-bu2 lai5 hiau2-ngou7 pun2-sin e5 thian-chit, sim-lai7 ai3 thiam5-cheng7, ai3 ka-ki7 chit8 lang5, ti7 kui2-na7 jit8 e5 tiong-kan, si3-koe3 kiaN5 ti7 soaN-ia2 hiong-chhoan, lai5 chhim-su lai5 bek8-siong2 teng2-teng2 e5 tai7-chi3.
	Ti7 seng5-lian5 si5-tai7, lan2 u7 khoaN3-kiN3 i si7 choe3 chit8 e5 un2-su7, khia7-khi2 ti7 soaN-kan, li7 hng7-hng7 bo5 lang5 sou2 kau3 e5 sou2-chai7; si7 chit8 e5 jiat8-sim ka, u7 bong7-siong2 ka e5 gan2-kong ti7-teh; si7 chit8 e5 kim3-iok8 ka, pun2-sin bo5 kap lang5 lian5-lok8, ku7-choat8 hap8-gi5 e5 khoai3-lok8, lai5 kim3-chiah8, chham2-hoe2, khek-ki2, chheng7 lok8-to5 mng5, chiah8 soaN-ia2 e5 chhau2-meh kap ia2-bit8.  I put-si5 to-teh bek8-siong2 i e5 tang5-chok8 cheng3 sian-ti lang5 e5 oe7, chiu7-si7 Siong7-te3 chioh in e5 chhui3 lai5 thoan5 hou7 cheng3-lang5 e5.  In e5 giam5-siok e5 seng-oah8, in teh khian3-chek lang5 e5 choe7-ok, kio3-chhiN2 lang5 hoan2-hoe2, si7 put-chi2 u7 lat8, oe7 giu2 i hit ho7 seng3-chit e5 lang5 e5 sim.  Chong2-si7 che tui3 ti7 cheng3 sian-ti e5 chheh tiong, sou2 oe7 toat8 i e5 sim-sin5 hit ho7 tiong-sim su-siong2 lai5 khoaN3, put-ko3 si7 chhin-chhiuN7 hit e5 goa7-heng5 e5 kun2-ian7 ji5-i2.  Ki5-sit8 hit e5 su-siong2 e5 o3-biau7 e5 he7-thong2, koan3-chhoan3 ti7 poeh se3-ki2 cheng3 sian-ti e5 tiong-kan e5, si7 teh ng3-bang7 chit8 e5 Ng5-kim e5 Si5-tai7, Siong7-te3 kok e5 lim5-kau3, si7 teh ng3-bang7 ti7 chiong-lai5 u7 chit8 jit8, beh u7 chit8 e5 ui2-tai7 sou2 beh lai5--e5 e5 lim5-kau3.  I u7 tui3 cheng3 sian-ti e5 chham3-gu2. lai5 chou-chit i chiong-lai5 e5 ng3-bang7.  Chong2-si7 chin oh-tit e5 su7.  In-ui7 u7 khun3-lan5, hok8-chap8, saN mau5-tun2 e5 sou2-chai7 ti7-teh.  Phi3-ju7 lai5 kong2, lian5 I2-sai3-a e5 chheh, si7 i sou2 te7-it hoaN-hi2 e5, iu5-goan5 boe7 thang pang-chan7 i kau3 loa7-choe7.  In-ui7 hit e5 chheng-hou kio3-choe3 “Sin5-biau7 e5, Bou5-su7 e5, Chi3-koaiN5 e5 Siong7-te3, I e5 kok heng-ong7, eng2-eng2 thai3-peng5” e5 Bi2-sai3-a, iu5-goan5 si7 tioh8 “hou7 lang5 che3-ap, chhin-chhiuN7 iuN5 hou7 lang5 khan beh khi3 thai5, Ia5-ho5-hoa hou7 lan2 choe7-ok chek-moa2 i e5 sin.”  Sit8-chai7 si7 hok8-chap8 e5 bun7-toe5.  Lun7 Hit e5 sou2 beh lai5 e5 Bi2-sai3-a e5 su7!
	I chai pun2-sin si7 chin ki5-biau7, kap Hit e5 sou2 beh lai5 e5 u7 saN koan-lian5 ti7-teh.  Lan2 bian2 giau5-gi5, i e5 lau7-pe7 un2-tang3 m7 ka7 i kong2, ti7 i beh chhut-si3 e5 si5, thiN-sai3 sou2 po3 e5 siau-sit, chiu7-si7 kong2, “i beh eng7 I2-li7-a e5 sim-sin5 kap chai5-leng5 kiaN5 choe3-thau5 ti7 Chu2 e5 bin7-cheng5.”  Chit ku3 oe7, chai7 i si7 put-chi2 u7 giam5-siok e5 i3-su3 ti7-teh.  In-ui7 i chai, cha2 e5 sian-ti lang5 u7 chham3-gu2 kong2, “Goa2 beh chhe-khian2 I2-li7-a ti7 I e5 bin7-cheng5.”  Chhin-chhiuN7 it-poaN e5 lang5 choe3 si teh gim5 e5 khoan2, i chhim chai “u7 chit8-jit8, I2-li7-a beh koh-chai3 lai5, iah8 i na7 chhut-hian7, hit si5 Bi2-sai3-a chiu7 kiaN5 kau3 ti7 mng5-khau2.”  Bo5 ki5-koai3, chai7 chit e5 lang5 teh khoaN3, jin5-seng si7 giam5-siok, chin-kiam3 e5 su7.  Kau3 u7 theng5-tou7, i i2-keng u7 kam2-kak pun2-sin e5 thian-hun7, tiaN7-tioh8 si7 tioh8 choe3 Bi2-sai3-a e5 chiu2-kiN peng, iah8 i i2-keng u7 koan-sim teh ng3-bang7, teh theng3-hau7 I “chhin-chhiuN7 chiu2-kiN e5 lang5, ng3-bang7 thiN-kng.”
	Lan2 put-chi2 chu3-bak8 i hit ho7 pi-chham2 e5 heng5-chong7; sou2 chheng7 si7 hit ho7 chhou-ia2 e5 i-chiuN5, sou2 tiam3 si7 ti7 Si2-hai2, bo5 lang5 kau3 e5 sou2-chai7.  Put-si5 tioh8 kou-tok8 , lai5 teh su-siong2 i e5 khun3-lan5 e5 bun7-toe5, siong5-siong5 tu2-tioh8 giau5-gi5 kau3 sit-chi3, lai5 cheng-chian3 ti7 i e5 sim-lai7.  Bo5 chit8 lang5 beh bian2-le7 i, chheng-chan3 i.  Ki5-sit8 i choan5-jian5 bo5 kou3-tioh8 ka-ki7.  “Goa2 chi2-u7 si7 ti7 khong3-ia2 teh kio3 e5 e5 siaN.”  I bo5 ui7-tioh8 pun2-sin lai5 tou(**tou5)-bou5 sim2-mih8, ia7 bo5 tit-tioh8 sim2-mih8.  I put-ko3 si7 khui-mng5 hou7 pat8-lang5 jip8 na7-tiaN7.  I si7 ui2-tai7 e5 lang5, teh ka7 lang5 kiaN5 soe2-le2, chong2-si7 ka-ki7 koat-toan3 m7-bat siu7 soe2-le2.  I bo5 thang chhin-chhiuN7 pat8-lang5 thang tit-tioh8 kap Ia5-sou saN kau-poe5 e5 khoai3-lok8.  Pat8-lang5 long2 teh jip8 ti7 i sou2 soan-thoan5 e5 Siong7-te3 e5 kok, iau2-ku2 ti7 hit si5, i tioh8 siu7-hai7 ti7 kaN-gak8 e5 lai7-bin7.
	Sit8-chai7 i si7 pi-chham2, kou-tok8 e5 lang5.  Chong2-si7 Siong7-te3 khah siong5 si7 chhin-chhiuN7 an2-ni teh hun3-lian7 i choe3-toa7 e5 sian-ti i2-kip8 soat-kau3-chia2.  Tui3 ti7 i e5 thiam5-cheng7, tan-sun5, sin3-giong2 Siong7-te3 e5 sim, u7 pang-chan7 i thiat-toe2 lai5 jiat8-sim, khak-sin3 i e5 su2-beng7, soa3 choan5-jian5 bo5 kiaN lang5 e5 bin7-sek, tui3 an2-ni hou7 i chiaN5-choe3 hap8-gi5, lai5 pi7-pan7 i e5 Chu2 e5 lou7 e5 lang5.  Tui3 ti7 i e5 thiam5-cheng7 e5 seng-oah8, hou7 i u7 it-hoat kam2-kak Siong7-te3 u7 sit8-chai7 ti7-teh, hou7 i it-hoat beng5-pek8 Bi2-sai3-a sou2 tui3 hia lai5 hit e5 Bo5 khoaN3-kiN3 e5 se3-kai3.
	Kiat-kiok8 i e5 si5 i2-keng kau3.  Lan2 u7 thak8-tioh8 kong2, “The5-pi2-liu5 Kai-sat che7-ui7 e5 chap8-gou7 ni5, pun2-tiu Pi2-liap8-to, choe3 Iu5-thai3 e5 chong2-tok, Hi-lut8 choe3 Ka-li7-li7 hun-hong e5 jin5-kun, i e5 hiaN-ti7 Hui-lek8 choe3 I2-thou2-li7-a kap Pek-liap8-kho2-ni5 toe7-hng hun-hong e5 jin5-kun, Lu7-sat-liap8 choe3 A-pi2-ni5 hun-hong e5 jin5-kun, A-na2 kap Kai-a-hoat choe3 che3-si-thau5 e5 si5, Sat-ka-li7-a e5 kiaN2 Iok-han7 ti7 khong3-ia2-nih8, Siong7-te3 e5 oe7 kau3 ti7 i.  I chiu7 kau3 Iok-tan3 ho5 e5 si3-hng, thaon5 hoan2-hoe2 e5 soe2-le2, hou7 lang5 tit-tioh8 sia3-choe7, chhin-chhiuN7 sian-ti I2-sai3-a e5 chheh sou2 ki3 e5 oe7 kong2, U7 teh kio3 ti7 khong3-ia2 e5, i e5 siaN kong2: Pi7-pan7 Chu2 e5 lou7, siu tit8 I e5 sio2-lou7.

	Iok-han7 sou2 chiap-chhiok--tioh8 e5, long2 si7 chhiN-chham2, siu7 jiu2-lin2 e5 peh-siN3.  Hiah e5 oan3-hun7 in e5 lang5 e5 chhiu2, u7 chin chan5-jim2 khoa3 ti7 in e5 keng-thau5 teng2.  Tu2-chiah sou2 in2-khi2 hiah e5 lang5-mia5, long2 u7 hian2-chhut hit e5 cheng5-heng5.  The5-li2-liu5 Kai-sat  si7 chit8-e5 choan-che3 e5 jin5-kun.  Pun2-tiu Pi2-liap8-to si7 pi2 i2-cheng5 e5 cheng3-hu2 koh khah gau5 biau2-si7 in it-chhe3 e5 chong-kau3 siong7 e5 bun7-toe5.  Che3-si-thau5 bo5 chin7-chit, siu7 it-poaN kong-jian5 e5 hui2-pong3, toa7 to-sou3 e5 bin5-chiong3 iu5-goan5 si7 oh-tit thang ng3-bang7 u7 sim2-mih8 khah ho2 e5 sou2-chai7.  Peh-siN3 kap che3-si si7 long2 siang7-khoan2.  Pa-lek8-su-theng3 si7 i2-keng song3-sit i e5 ng3-bang7.  Cha2-si5 I2-sek-liat8 e5 cheng-sin5 si7 i2-keng si2--khi3.  Hit e5 oah8-mia7 e5 i5-it e5 ki3-ho7, chi2-u7 hian2-chhut ti7 pak-peng5 hiah e5 Kok-chui7 tong2, i2-kip8 ti7 Ka-li7-li7 hit e5 chu7-iu5 e5 soaN-toe7 sou2 u7 hiah e5 chok-loan7 e5 Tok8-lip8 tong2 e5 tiong-kan; in e5 sim oan3-hun7 goa7-kok lang5, lai5 choe3-thau5 koan2-hat in, soa3 teh ng3-bang7 cha2-si5 Ia5-ho5-hoa choe3 in e5 Ong5, hit e5 seng7-tai7 e5 jit8 e5 sit8-hian7.  Chin7-chai7 chhu3-bi7 e5, chiu7-si7 oe7 thang khoaN3-kiN3 ti7 hiah e5 poan7-tou5 e5 tiong-kan, u7 chit8 e5 si7 Ia5-sou e5 hiaN-ti7, kio3-choe3 Se-bun5, tui3 an2-ni lang5 chheng i si7 Jiat8-sim tong2 e5 Se-bun5.  Chiah e5 lang5 put-si5 si7 hou7 cheng3-hu2 sou2 teh chhau-hoan5 e5.  In ai3 eng7 to-kiam3 lai5 heng-khi2 goa7-heng5 e5 Siong7-te3 kok, ki5-sit8 hoan7-na7 kiah8-to e5, beh tui3 to lai5 si2.  Chong2-si7 in koat-toan3 bo5 loe2-chi3, ng3-bang7 ti7 u7 chit8-jit8 Siong7-te3 e5 kok tek-khak beh sit8-hian7.
	Ti7 hit ho7 chhiN-chham2 e5 chong7-thai3, hit khoan2 ng3-bang7, chiau3-khoaN3 si7 ki5-iN7 e5 su7, iau2-ku2 si7 u7 khui-khoah pian3-thoan5 ti7 cheng3 peh-siN3 e5 tiong-kan.  Tu2-chiah khiok goa2 u7 sia2 kong2, “Cha2-si5 I2-sek-liat8 e5 cheng-sin5 si7 i2-keng si2--khi3.”  Chong2-si7 che si7 kan-ta chiau3 sou2 khoaN3 e5 i3-su3 na7-tiaN7.  Tui3 piau2-bin7 lai5 khoaN3, si7 i2-keng si2--khi3, si7 siu7 lang5 ap-pek, iau2-ku2 si7 chhin-chhiuN7 tang-thiN si5 sng-seh teng2 kou-ta5 e5 chhiu7 chit8-poaN, ti7 hit e5 e7-bin7 u7 chhim-chhim kiong5-tai7 e5 ng3-bang7, ai3 tit-tioh8 chiong-lai5 e5 chin2-kiu3 ti7-teh.  Hit e5 ng3-bang7, kiN3-na7 u7 tu2-tioh8 sim2-mih8 tut8-jian5 e5 chhi3-kek e5 si5, si7 oe7 chin2-chok kau3 ti7 tak8 lang5 e5 sim-toe2.
	Ti7 I2-sek-liat8 lek8-su2 tiong, te7-it tu3-hian7 koh si7 te7-it thang chhiN-kiaN e5, chiu7-si7 ti7 chit e5 si5-tai7, choan5 Iu5-thai3 e5 se3-kai3, sou2 hian2-chhut hit e5 thiam5-cheng7, koh kin2-tiuN ti7-teh ki5-thai7 e5 cheng-sin5.  Be7 u7 sim2-mih8 kok-bin5 ti7 in e5 lek8-su2, bat hian2-chhut chhin-chhiuN7 Bi2-sai3-a  tu2-tu2 beh lim5-kau3, hit-si5 e5 Iu5-thai3-kau3 sou2 hian2-chhut e5 hian7-siong7, hiah gau5 giu2 lang5 e5 sim, hou7 lang5 chhiN-kiaN.  In-ui7 siang7 lou7-be2 teh kan-cheng3 Hit e5 sou2 beh lai5--e5, e5 sian-ti e5 chham3-gu2, i2-keng ke3-liau2 gou7-pah ni5 ku2, ti7 hit tiong-kan ia7 long2 iau2-be7 u7 sim2-mih8 tong7-cheng7.
	Tng hit-si5, lan2 u7 khoaN3-kiN3 KiaN5 soe2-le2 Iok-han7 chhou-chhou chhut-thau5, “cheng3-lang5 sim-lai7 chiu7 teh gi7-lun7, Iok-han7 kiam2-chhai2 si7 Ki-tok.”  Lan2 ia7 u7 thiaN-kiN3 cheng3-lang5 te7-it tai7-seng jiat8-jiat8 lai5 mng7 i kong2, “ChhiaN2 ka7 goan2 kong2, Li2 si7 I2-li7-a lai5 beh pi7-pan7 lou7 e5 mah?  Li2 si7 Ki-tok mah?  Li2 si7 hit e5 sou2 beh lai5 e5 mah?”  Chhin-chhiuN7 an2-ni, lan2 oe7 kam2-kak lan2 si7 khia7-khi2 ti7 chit8 e5 jiat8-chhiat teh ng3-bang7 e5 khong-khi3 e5 tiong-kan.
	Tu2-tu2 ti7 chit e5 si5-chun7, hut-jian5 tui3 khong3-ia2 u7 siaN au5-kio3 kong2, “Siong7-te3 e5 kok kun7 lah!”
	Ia5-lou7-sat-leng2 u7 chiam7-chiam7 io5-choah khi2--lai5.  U7 chin thang chhiN-kiaN e5 hong-bun5, chhin-chhiuN7 tui3 khong-tiong teh khi2.  Ti7-chia ti7-hia long2 teh tam5-lun7 hit e5 khia7-khi2 ti7 soaN-kan e5 seng3-chia2, hit e5 o3-biau7 e5 jin5-but8, i oan2-jian5 si7 chhin-chhiuN7 it-poaN e5 lang5 sou2 teh liau5-bang7 e5 I2-li7-a, sou2 chheng7 si7 Lok8-to5-mng5, sou2 ha5 ti7 io-nih e5, si7 phe5-e5 toa3.  U7 lang5 u7 tu2-tioh8 hiah e5 ti7 soaN-tiuN5 thiaN-kiN3 Iok-han7 kong2 to7-li2 e5.  Au7-lai5 ti7 tiap-a2(**tiap8-a2)-ku2 e5 tiong-kan, ti7 siaN5-nih8 u7 siu7 kam2-tong7 e5 siaN teh hoat-chhut, au5-kio3 kong2, “Goan2 u7 thiaN-kiN3, u7 khoaN3-kiN3 i.  I si7 I2-li7-a koh to3-tng2 lai5!  I teh khian3-chek lan2 e5 choe7!  I teh kio3-chhiN2 lang5 tioh8 hoan2-hoe2!  I teh thoan5-po3 Siong7-te3 e5 kok!  I teh kong2-khi2 koan-he7 Hit e5 sou2 beh lai5 e5, e5 chhiN-kiaN e5 su7!”

	Ti7 chit geh8-jit8 e5 tiong-kan, choan5 Iu5-thai3 toe7 long2 io5-choah khi2--lai5.  Ti7 tak8 tiau5 lou7 oe-oe khoeh-khoeh, u7 choe7-choe7 sun5-le2-chia2, koaN2-kin2 beh khi3 Iok-tan3-ho5 chiu7-kun7 i, chiu7-si7 u7 ta-pou, cha-bou2, u7 siaN5-nih8 lang5, hiong-chhoan lang5, u7 seng-li2 lang5, u7 thiu-hiong3 e5, u7 pou7-peng, u7 choh-sit lang5, u7 keng-hak8-su7, u7 liap8-pi2.  Chiu7-si7 ke3-liau2 ku2-ku2 Ia5-sou ia7 iau2 u7 koh the5-khi2 hit si5 lang5 chaiN2-iuN7 siu7 kam2-tong7, chin3-cheng5 kau3 Iok-tan3 e5 cheng5-keng2, kong2, “Lin2 cheng5 chhut-khi3 khong3-ia2, beh khoaN3 sim2-mih8?”

	Pa-lek8-su-theng3 chit-tiap8 si7 chin giam5-siok, siu7 kam2-tong7 e5 si5-chun7.  Hit e5 hian7-siong7 si7 chhin-chhiuN7 lan2 sou2 bat keng-giam7--ke3.  Ti7 Ui2-lek8-su7 (Wales), Ai3-ni2-lan5 (Ireland), i2-kip8 ti7 Bi2-kok (America), bat u7 choe7-choe7 pai2 khoaN3-kiN3 hit ho7 siu7 kam2-tong7 kau3 oe7 thiu-choah e5 hian7-siong7, ti7 kui2 na7 geh8-jit8 e5 tiong-kan, ti7 tak8 sou2-chai7 long2 si7 thiaN-kiN3 lang5 teh hoan2-hoe2, teh ki5-to2, long2 si7 teh chong-kau3 kong5.  Au7-lai5 hit e5 kam2-tong7 liam5-piN bo5--khi3, kiat-kiok8 m7-si7 u7 loa7-nih8 ku2-tng5 e5 kong-hau7 ti7-teh.
	Chong2-si7 ti7 chit nng7 chan5 e5 tiong-kan, ia7 u7 toa7 cheng chha ti7-teh.  Iok-han7 m7-si7 kan-ta kio3 lang5 lai5 hoan2-hoe2 na7-tiaN7.  Koh chin3 chit8 pou7 chiu7-si7 chiong chit e5 hoan2-hoe2 beh choe3 hit e5 sou2 beh lai5 e5 toa7 e5 su7-kiaN7 e5 pi7-pan7, chhin-chhiuN7 cha2-si5 I2-sek-liat8 lang5 ti7 Se-nai2-soaN ka-ki7 chheng-khi3, pi7-pan7 sim lai5 thiaN Siong7-te3 e5 siaN chit8 poaN.  Chhin-chhiuN7 an2-ni, Iok-han7 kio3 lang5 hoan2-hoe2, si7 bit8-chiap koan-lian5 ti7 Bi2-sai3-a e5 chhut-hian7, sou2-i2 Iu5-thai3 lang5 u7 chit8 ku3 siok8-gu2 teh kong2, “siat-su2 I2-sek-liat8 lang5 na7 u7 chit8 jit8 sit8-chai7 hoan2-hoe2, Tai7-pit8 e5 kiaN2 un2-tang3 beh lim5-kau3.”
	Chit e5 soat-kau3-chia2 Iok-han7, eng7 giam5 e5 oe7 toa7 siaN au5-kio3 kong2, “Lin2 tioh8 hoan2-hoe2, in-ui7 Siong7-te3 e5 kok kun7 lah.  Lin2 phah-sng3 chit e5 teh-beh lai5 e5 Siong7-te3 e5 kok, si7 khin-khoai3 e5 su7 mah?  Lin2 phah-sng3 lin2 tiam3 ti7 bo5 hoan5-lo2 an-jian5 e5 chong7-thai3, ka-ki7 i2-keng pi7-pan7 pian7 lah mah?  Lin2 tioh8 hoan2-hoe2!  Lin2 tioh8 hoan2-hoe2!  Chit-tiap8 si7 lin2 e5 bin5-chok8 e5 choan2-ki.  Pou2-thau5 si7 i2-keng he7 ti7 chhiu7-thau5.  KiN3-na7 chhiu7 bo5 kiat ho2 ke2-chi2 e5, chiu7 chho3 i, hiat loh8 he2.  Tioh8 pang3-sak lin2 e5 ke2-ho2, ke2-choe3, bo5 seng5-sit8 e5 sim!  Tioh8 kiat-hap8 ti7 hoan2-hoe2 e5 ke2-chi2.  In-ui7 Bi2-sai3-a teh-beh lai5.  I e5 chhiu2 theh8 poa3-ki, beh chiong I hit-tiuN5 e5 beh8 it-chin7 poa3, siu i jip8-chhng; chong2-si7 beh8-hiuN7 chiu7 eng7 be7 hoa e5 he2 sio i.  Boh8-tit ka-ki7 phah-sng3 kong2, U7 A-pek-liap8-han2 choe3 goan2 e5 Pe7; in-ui7 Siong7-te3 oe7 tui3 chiah e5 chioh8-thau5 chhut kiaN2-sun hou7 A-pek-liap8-han2.”
	Iok-han7 koh kan-cheng3, kong2, “M7-si7!  Goa2 m7-si7 Bi2-sai3-a.  Goa2 m7-si7 sian-ti.  Goa2 chiu7-si7 teh kio3 ti7 khong3-ia2 e5, i e5 siaN kong2, ‘Siu-tit8 Chu2 e5 lou7.  I i2-keng khia7-khi2 ti7 lin2 tiong-kan, lin2 m7-bat I.  I chiu7-si7 te3-be2 goa2 lai5 e5, chiu7 thau2 I e5 oe5-toa3, goa2 iah8 boe7 kham-tit.  Goa2 chi2-u7 hong7-chhe lai5 pi7-pan7 lin2 e5 sim, thang kui ti7 I, sou2-i2 goa2 lai5 eng7 chui2 ka7 lin2 kiaN5 soe2-le2, hou7 lin2 hoan2-hoe2; chong2-si7 I beh eng7 Seng3 Sin5, eng7 he2 ka7 lin2 kiaN5 soe2-le2.”
	Iok-han7 tui3 chit8 sou2-chai7 soa2 ke3 chit8 sou2-chai7, sun7 hit tiau5 ho5 tit8-tit8 chiuN7 pak khi2--khi3, iau2-ku2 jit8-jit8 na2 ke-thiN kui toa7 tin7 e5 lang5 lai5 te3 i.  I kau3 chit8 sou2-chai7 kio3-choe3 Pek-tai7-ni5, li7 Na2-sat-lek8 u7 ji7-chap8 eng-li2 e5 lou7, hit-si5 u7 chit8 e5 thiam5-cheng7 siau3-lian5 e5 Na2-sat-lek8 e5 hiong-chhoan lang5, tui3 soaN-lou7 tit8-tit8 loh8--khi3 khia7 ti7 cheng3-lang5 e5 tiong-kan, lang5 long2 bo5 chu3-i3--tioh8.
	Hit jit8 Ia5-sou sou2 khoaN3-kiN3 e5, si7 chit e5 cheng5-keng2.  Chiu7-si7 u7 khoaN3-kiN3 chit e5 jiat8-sim ka, i e5 bak8-chiu u7 beng5-liang7, bin7-mau7 ia3-lan2, khia7 ti7 hoaN7-teng2 lai5 thou2-lou7 i e5 sim-pak.  Ti7 i e5 sin-piN u7 kui toa7 tin7 siu7 kam2-tong7 e5 peh-siN3, chiong5-tiong u7 e5 si7 teh kong2 ki-chhi3 e5 oe7, u7-e5 si7 teh mng7, u7-e5 si7 sim-lai7 hun7-loan7 teh ki5-koai3, toa7-pou7-hun7 e5 lang5 si7 chim3 ti7 chong-kau3 kam2-cheng5 e5 pho-long7 tiong, na5-au5-kng2 tiN7, lai5 hoe2-gou7 in e5 choe7-ok.  Hit jit8 kek8 toa7 tin7 e5 lang5 chu7-chip8, chiau3 sou2 ki3-chai3 e5 kong2, “Hit-si5 Ia5-lou7-sat-leng2, thong Iu5-thai3, i2-kip8 Iok-tan3 ho5 e5 si3-hng e5 cheng3-lang5 chhut-lai5, chiu7-kun7 i; ti7 Iok-tan3 ho5 tui3 i siu7 soe2-le2, jin7 in e5 choe7.”  Che si7 Ia5-sou hit jit8 sou2 khoaN3-kiN3 e5 cheng5-keng2.
	Jit8 ke3 jit8, I chu3-bak8 khoaN3 in.  Ji5-hou7 tng u7 chit8 jit8 cheng3-lang5 e5 soe2-le2 long2 chheng-chho2, Iok-han7 ka-ki7 teh khia7 e5 si5, Ia5-sou ka-ki7 kiaN5 oa2 khi3 chui2-piN chiu7-kun7 i.  Lanthang2 chim-chiok lai5 siong2-siong7, I tu2 oa2-khi3 e5 si5, KiaN5 soe2-le2 e5 Iok-han7 e5 bin7, un2-tang3 si7 hut-jian5 chin chhiN-kiaN, hian2-chhut giam5-siok e5 thai3-tou7, u7 ki5-koai3, hun7-loan7, gong5-ngiah8 e5 bin7-sek.  Au7-lai5 i put-chi2 chhiN-chin lai5 hoat-chhut hit e5 jiat8-seng5, kiaN-ui3 e5 chit-bun7, mng7 kong2, “Chit e5 si7 chi7-chui7?”
	Choe3 gin2-na2 e5 si5, in tek-khak u7 siong-hoe7 chiah tioh8, chong2-si7 kau3 seng5-lian5 e5 tiong-kan, beng5-beng5 si7 bo5, in-ui7 Iok-han7 u7 kong2, “Goa2 m7-bat I.”  Toa7-bin7 i si7 m7-chai-iaN2 Bi2-sai3-a si7 i2-keng lim5-kau3 ti7 toe7-bin7-chiuN7, a2-si7 I teh-beh hut-jian5-kan eng7 koan5-leng5 kap eng5-kng tui3 thiN-nih8 loh8--lai5.  Chong2-si7 ti7 chit e5 Lang5 e5 bin7-cheng5, i khak-chhiat u7 siu7 kam2-tong7 kau3 ti7 sim-te2.  Iok-han7 chai ti7 i e5 bin7-cheng5, chit e5 Lang5 e5 lai7-bin7, u7 hit ho7 gau5 kam2-tong7 lang5 e5 ki5-iN7 e5 lat8 ti7-teh.
	Au7-lai5, Ia5-sou giah8 bak8 tit8-tit8 khoaN3 i e5 bin7.  Au7-lai5, i chiah chai-iaN2 lah! i chiah chai-iaN2 lah!  Ia5-sou chiu7-si7 i ti7 kui2-na7 ni5 bo5 liau5 e5 tiong-kan, sou2 teh theng3-hau7 e5, ti3-i3 aN3 i e5 hi7-khang sou2 teh soe3-ji7 beh thiaN I e5 kha-pou7 e5.  Chit-tiap8 chai, I chiu7-si7 Bi2-sai3-a, I2-sek-liat8 lang5 sou2 teh hi-bong7 e5 lah, I taN lim5-kau3 lah!
	Lan2 thang siong2-siong7, hit-si5 Iok-han7 e5 cheng-sin5 e5 hun7-loan7 kau3 chaiN2-iuN7!  I e5 sim-lai7 chhiN-kiaN, hang5-hok8, tut8-jian5 pian3-oaN7 i e5 siaN-im.  Tu2-a2-chiah i si7 chhin-chhiuN7 u7 koan5-peng3 e5 khoan2, lai5 khian3-chek Hoat-li7-sai3 lang5 kiau-ngou7 e5 sim, kong2, “Tok8-choa5 e5 lui7 ah, chi7-chui7-a2 chi2-si7 lin2 siam2-pi7 chiong-lai5 e5 siu7-khi3 ah?”  chong2-si7 chit-tiap8 i sou2 u7 iong2-kam2, sou2 u7 e5 khak-sin3, long2-chong2 song3-sit--khi3.  I kong2, “An3-choaN2?  Goa2 hap8-kai tioh8 tui3 li2 siu7 soe2-le2, li2 hoan2-tng2 chiu7-kun7 goa2 mah?”
	Chong2-si7 Ia5-sou eng7 un-jiu5 e5 thai3-tou7 lai5 chhiaN2 i chiap-soa3 chin7 i e5 chit-hun7, ka7 I kiaN5 soe2-le2.  U7-iaN2!  Ia5-sou bo5 khiam3-eng7 tioh8 siu7 soe2-le2 lai5 hoan2-hoe2 choe7.  Put-ko3 chit e5 soe2-le2 si7 piau2-beng5 I tui3 chit-tiap8 khi2 beh jip8 ti7 kiu3 leng5 e5 kang e5 i3-su3.  Ia5-sou ai3 kap hiah e5 choe3 te7-it pi-chian7 e5, saN-kap sun7-than3 chit e5 le2-sek.  “TaN chhiaN2 un2 goa2, in-ui7 lan2 hap8-gi5 tioh8 an2-ni, lai5 chin7 long2-chong2 e5 gi7.”  Tui3 an2-ni, Iok-han7 u7 un2 I.  Iok-han7 chiu7 hoaN7-chhiu2 ti7 I e5 teng2-bin7, hou7 I kui7-loh8 ti7 chui2-nih8.  Tui3 hit-tiap8 khi2, I chiu7 chiap-lap8 I e5 chit-hun7.  I e5 su seng-gai5 chiu7 i2-keng soah.  Sin e5 si5-ki5 i2-keng khai-si2.  Tui3 Na2-sat-lek8 e5 kang-tiuN5 chhut-lai5 chit e5 pi-chian7 e5 hiong-chhoan lang5, tui3 hit-tiap8 khi2 si7 chiaN5-choe3 Siong7-te3 e5 Bi2-sai3-a.
	Au7-lai5 in u7 tu2-tioh8 chit8 chan5 koat-toan3 bo5 boe7 ki3-tit--khi3 e5 su7, chiu7-si7 Ia5-sou i2-keng siu7 soe2-le2, tui3 chui2 chiuN7--lai5 teh ki5-to2, kiam2-chhai2 si7 teh ki5-to2 I sou2 te7-it hoaN-hi2 hit e5 ki5-to2-bun5, kong2, “Pe7 ah.  Goan7 Li2 e5 kok lim5-kau3, Li2 e5 chi2-i3 chiaN5 ti7 toe7-nih8, chhin-chhiuN7 ti7 thiN-nih8,” hit-si5 thiN hut-jian5 khui, in u7 khoaN3-kiN3 Siong7-te3 e5 Sin5, chhin-chhiuN7 chiN2-a2 kang3-lim5 ti7 Ia5-sou e5 teng2-bin7; koh u7 thiaN-kiN3 tui3 thiN u7 siaN, chiu7-si7 Siong7-te3 e5 siaN, kong2, “Chit e5 si7 goa2 sou2 thiaN3 e5 KiaN2, goa2 sou2 hoaN-hi2 e5.”  Iok-han7 khak-sit8 ti7 chit-tiap8 u7 chai-iaN2 i u7 khoaN3-tioh8 Ki-tok.
	Ti7 khah au7-lai5, Iok-han7 hou7 lang5 koaiN-kaN e5 si5, ti7 hit e5 ou-am3 sit-i3 e5 sun3-kan, i tui3 Ia5-sou khiok si7 bat keng-giam7--tioh8 tiap-a2(**tiap8-a2)-ku2 e5 gi5-sim.  Ti7 i si2 liau2-au7, i e5 hak8-seng tiong chit8 e5 oe7 ki3-tit in e5 sian-siN u7 chaiN2-iuN7 bat chhe-khian2 nng7 e5 hak8-seng lai5 mng7 Ia5-sou kong2, “Sou2 beh lai5 e5 , si7 li2 mah? a2-si7 goan2 tioh8 koh ng3-bang7 pat8 lang5 ah?”  Chong2-si7 ti7-teh ka7 Ia5-sou kiaN5 soe2-le2 e5 si5, i chiu7 long2 bo5 giau5-gi5.  Ia5-sou siu7 soe2-le2 liau2-au7, i u7 giam5-siok lai5 tui3 i e5 theng3-chiong3 kong2, “U7 khia7 ti7 lin2 tiong-kan e5, lin2 m7-bat I.”  Au7-lai5 Ia5-sou siu7-chhi3 liau2-au7, hit-si5 i ia7 koh-chai3 khoaN3-kiN3 I, ia7 u7 au5-kio3 kong2, “Li2 khoaN3, Siong7-te3 e5 IuN5-ko!”



Te7-2 chiuN	Siu7-Chhi3

	“Hit-si5 Ia5-sou hou7 Seng3 Sin5 chhoa7 kau3 khong3-ia2, beh siu7 Mou5-kui2 chhi3.”  Che tu2-tu2 si7 siu7 soe2-le2 liau2 e5 su7.  Lan2 u7 thiaN-kiN3 kong2, hit e5 cheng5-keng2 chiu7-si7 goa7-bin7 e5 khoan5-keng2, i2-kip8 lai7-bin7 e5 keng-giam7 u7 chek-si5 pian3-oaN7.  Chiu7-si7 tui3 Soe2-le2 kau3 ti7 Siu7-chhi3.  Tui3 Kng kau3 ti7 Am3.  I khoaN3-kiN3 thiN khui, u7 thiaN-kiN3 Pe7 e5 siaN liau2, u7 tit8-tit8 hou7 Seng3 Sin5 chhoa7 kau3 khong3-ia2 beh siu7 Mou5-kui2 chhi3.
	Hok-im-su tui3 chit chan5 u7 put-chi2 tui3-tiong7, che si7 teh piau2-si7 chit chan5 m7-si7 kan-ta ngou2-jian5 e5 su7, si7 ti7 Ia5-sou seng-gai5 tiong chit8 e5 giam5-siok, koh si7 te7-it tiong7-tai7 e5 choan2-ki, che si7 kau3-giah8 beng5 e5 su7-sit8.  Chiau3 khoaN3, I u7 chhim-chhim teh siuN7 I e5 tiong7-tai7 e5 su2-beng7, sim-lai7 u7 khou2-thang3, u7 be5-loan7, teh tui-chhe7 thang siam2-pi7 e5 lou7, iah8 Sat-tan3 thang kiaN e5 khui3-lat8, u7 kap I teh saN cheng-chian3, ai3 in2-iu2 I, ai3 chhoa7 I jip8 ti7 phian-lou7, lai5 li7-khui I sou2 eng-kai kiaN5 e5 lou7-cham7.  I chiaN5-choe3 lang5, ai3 beh kian3-siat Siong7-te3 e5 Kok, tioh8 u7 chhin-chhiuN7 lang5 e5 khoan2-sit, ai3 tai7-seng kap Mou5-kui2 e5 kok e5 khui3-lat8 kau-chian3, soa3 lai5 khah-iaN5 i chiah oe7 eng7-tit.
	U7 chit8 jit8, lan2 e5 Chu2 u7 tui3 kui2 mia5 e5 hak8-seng lai5 kong2-khi2 chit e5 Siu7-chhi3 e5 kou3-su7.  Toa7-bin7 lun7 hit e5 chhim-o3 e5 sou2-chai7 si7 poaN5-ke3 in sou2 oe7 thang li2-kai2 e5.  Toa7-bin7 ui7-tioh8 an2-ni, I u7 eng7 kan2-tan e5 hoat-tou7 lai5 kong2 hou7 in thiaN.  Chong2-si7 sui-jian5 si7 eng7 kan2-tan e5 hoat-tou7, lan2 ma7-si7 iau2 teh giau5-gi5 kiaN-liau2 in thiaN-liau2 si7 kah na2 chhin-chhiuN7 lan2 e5 khoan2.  In thiaN-liau2 kiam2 u7 chap8-hun thau3-thiat.  Phah-sng3 in ma7 u7 piau2-si7 in e5 boe7 li2-kai2, lai5 chheng2-kau3, ai3 I e5 chi2-si7, chhin-chhiuN7 teh lun7 tui3 ThiN-nih8 loh8-lai5 e5 oah8-mia7 piaN2 hit e5 o3-biau7 e5 ka3-si7, hit si5 e5 chong7-thai3 chit8 poaN (Iok-han7 6 chiuN).  Lan2 khiok-si7 bo5 thiaN-kiN3 kong2 an3-choaN2.  Kiam2-chhai2 si7 in-ui7 ai3 lan2 pun2-sin lai5 kho2-chhat chit e5 su7 ia7 ku2 kaN2.  Sou2-i2 lan2 tioh8 ai3 tng-bin7 ti7-chia lai5 siuN7 chit e5 bun7-toe5.

	Lan2 tai7-seng ai3 tui3 chit nng7 e5 lan5-toe5 lai5 chhut-hoat.  Lan2 kiam2-tioh8 chiau3 sou2 u7 ki3-chai3 e5 chit8-tiam2, chit8-uih8 lai5 thak8, chiu7-si7 kong2, ti7 khong-tiong u7 thiaN-kiN3 phaiN2-sin5 e5 siaN-im, u7 khoaN3-kiN3 chit8 e5 ou-ou u7 koan5-peng3 e5 oah8-mih8, lai5 chhoa7 Ia5-sou ti7(**e5) jiok8-the2 kau3 ti7 soaN-teng2, Seng3-tian7 e5 be2-liu mah?  A2-si7 thang kong2, chit e5 kou3-su7 put-ko3 si7 I teh bio5-sia2 Pun2-sin e5 cheng-sin5-chiuN7 kau-chian3 e5 keng2-hong2 mah?  Siat-su2 lan2 na7 soe3-ji7 lai5 koan-chhat hit e5 Siu7-chhi3 e5 chong7-hong2, lan2 chi3-chio2 oe7-thang siong2-siong7, u7 chit8 lang5 kou-tok8 bo5 liau5 tiam3 ti7 khong3-ia2, bo5 lang5 sou2 kau3 e5 chioh8-tong7, chiam5-su bek8-siong2, ti7 si3-chap8-jit8 ku2, kin2-sin7 lai5 ti2-khong3 hit e5 teh chhi3-lian7 I e5 sim-sin5 e5 bo5 heng5 phaiN2-sin5 e5 khui3-lat8, chhim-chhim lai5 siuN7 I e5 su2-beng7, chiong Sat-tan3 tui3 I sou2 the5-si7 hit ho7 khoaN3 si7 thang chiap-lap8, ki5-sit8 si7 phaiN2 e5 ke3-ek8, it-it khoaN3-phoa3 i e5 chin-siong3, toan3-jian5 ka7 i ku7-choat8.  Na7-si7 chiau3 an2-ni khoaN3, lan2 tiong-kan u7 lang5 beh kam2-kak si7 khah chu7-jian5, khah chhin-chhiuN7 lan2 pun2-sin sou2 bat keng-giam7 e5 khoan2-sit ia7 bo5 tek-khak.
	Lun7 chit nng7 khoan2 e5 thai3-tou7, chai7 Ia5-sou sit8-chai7 si7 siang7 chit8-iuN7, in-ui7 chu7-jian5 I un2-tang3 seng5-jin7 ti7 I e5 sin-piN u7 phaiN2 e5 mih8, hek8-chia2 si7 u7 heng5 e5, a2-si7 bo5 heng5 e5 ti7-teh.  Siat-su2 lan2 na7 seng5-jin7 ti7 I e5 sim-lai7 sou2 siu7 it-chhe3 e5 siaN-im, khoaN3-choe3 si7 chin-sit8 e5 chhi3, iu7-koh hiah e5 siaN-im, m7-si7 tui3 I e5 bo5 choe7 e5 sim-sin5 hoat-chhut, si7 tui3 goa7-bin7 jip8-lai5 e5, bo5 lun7 ta2-loh8 chit8 khoan2 e5 siat-siong2, goa2 siuN7 to long2 oe7 thang chiap-lap8.

	Na7-si7 an2-ni, lan2 boe7 bian2-tit ai3 chek-si5 chin3-cheng5 koh lai5 siuN7 chit8 e5 iau2 koh-khah tiong7-tai7 e5 bun7-toe5.  Lan2 e5 Chu2 Ia5-sou to bo5 choe7, thai3-tho2 oe7 tu2-tioh8 Mou5-kui2 e5 chhi3 mah?  Chai7 lan2 e5 keng-giam7, Siu7-chhi3 si7 teh piau2-beng5 ti7 lan2 e5 lai7-tiong u7 phaiN2 e5 seng3-chit oe7 in3-tap chhi3 e5 iu2-hek8.  M7-ku2 Ia5-sou e5 jin5-seng3 si7 bo5 choe7, tui3 an2-ni, kiam2-chhai2 lang5 beh siuN7 I sou2 siu7 e5 chhi3, put-ko3 si7 chit8 cheng2 e5 bou5-gi2-chian3, bo5 u7 sit8-chai7 e5 gui5-hiam2 ti7-teh.
	Toan3-jian5 m7-si7!  Na7-si7 I sou2 siu7 e5 chhi3, m7-si7 sit8-chai7, lan2 tu2-tioh8 chhi3 e5 si5, chiu7 bo5 thang tit-tioh8 an-ui3.  Lan2 e5 chhi3 khak-sit8 m7-si7 chit8 cheng2 e5 bou5-gi2-chian3.  Lan2 chai lan2 sou2 siu7 e5 chhi3 si7 oe7 hou7 lan2 kau3 ti7 si2-bo5.  Seng3-chheh sou2 chi2-si7 lan2 chai chit e5 Sin5-seng3 e5 Sengl3?-chia2, chhiu2-nih8 sou2 theh8 e5 chian3-kah, na7-si7 to-chhiuN chhak8 be7 phoa3 e5, an2-ni si7 u7 sim2-mih8 li7-ek thang choe3 lan2 e5 bian2-le7?  Chit8 jit8 bat u7 chit8 e5 bi7-sin3-chia2, koh si7 u7 su-siuN2 e5 lau7-toa7-lang5, tui3 goa2 kong2, “Siat-su2 lin2 sou2 hok8-sai7 e5 Ki-tok si7 Sin5, chiu7 I sou2 siu7 e5 chhi3 si7 bo5 thang an-ui3 goa2.”  Sit8-chai7 si7 chin oh-tit in3-tap kau3 hou7 chit e5 lang5 oe7 hoaN-hi2 chiap-lap8.  Put-ko3 tui3 chit ku3 oe7, lan2 chai chit e5 lau7-toa7-lang5 u7 chin-sit8 e5 sim, him-bou7 ti7 ka-ki7 e5 sin-piN oe7 tit thang chhe7-tioh8 chit8 e5 oah8-oah8, sit8-chai7 bat chin chhiN-chham2 tu2-tioh8 chhi3-lian7, chhin-chhiuN7 i pun2-sin sou2 bat keng-giam7--e5 e5 peng5-iu2, ng3-bang7 thang chiaN5-choe3 chit8 e5 gau5 e5 toa7-hiaN lai5 tong5-cheng5 i, pang-chan7 i e5 it-seng.
	Chong2-si7 lan2 ai3 mng7, chit e5 bo5 choe7 e5 Ki-tok sit8-chai7 oe7 tu2-tioh8 chhi3 mah?  Seng3-chheh si7 u7 beng5-beng5 kan-cheng3 kong2, Si7!  I u7 sit8-chai7 tu2-tioh8 chhi3.
	Chit-tiap8 chhiaN2 lai5 siuN7 chit e5 bun7-toe5.  Lan2 sui-si7 kong2, I bo5 choe7, ki5-sit8 hit e5 i3-su3 m7-si7 kong2, choe7-ok e5 in2-iu2 koat-toan3 be7 hian2-chhut ti7 I e5 bin7-cheng5, ia7 m7-si7 kong2, I koat-toan3 be7 kam2-kak--tioh8 in2-iu2.  Hit e5 i3-su3 chi2-u7 si7 kong2, I koat-toan3 m7-kheng2 hok8-chiong5 choe7 e5 in2-iu2, sui-si7 gu7-tioh8 in2-iu2, I e5 sim-chi3 ka -ki7 oe7 khia7-chai7.  Lan2 na7 kong2, ti7 sim-lai7 u7 beng5-beng5 kam2-kak--tioh8 in2-iu2 tui3 goa7-bin7 teh jip8-lai5, kap ti7 sim-lai7 u7 choe7-ok e5 ou-tiam2, u7 i3-su3 ai3 beh hok8-chiong5 i, chit nng7 hang7 si7 u7 thian-ian e5 cheng-chha ti7-teh.  Sou2-i2 chhi3 thang kong2 si7 long2 bo5 u7 chit8 sut-a2 m7-ho2 e5 su7.  Lang5 na7 chin-sit8 lai5 hoe5-kou3 ti7 it-seng sou2 te7-it thang khoa-khau2, te7-it khoai3-lok8 thang siau3-liam7 e5, chiu7-si7 u7 khah-iaN5 ti7 chhi3 e5 su7.  Ah!  Khiok u7-iaN2, kho2-sioh lan2 bo5 u7 chiap8-chiap8 tit-tioh8 hit ho7 e5 keng-giam7!
	Put-ko3 chai7 lan2 u7 chhim-chhim keng3-khian5 e5 liam7-thau5 e5 lang5, si7 m7-kaN2 siuN7 lan2 e5 Chu2 chin-chiaN3 bat tu2-tioh8 chhi3 e5 in2-iu2.  Che si7 in-ui7 lan2 bo5 chap8-hun liau2-kai2, I u7 choan5-jian5 khiam-pi ka-ki7 lai5 chiaN5-choe3 lang5 e5 in-toaN.  Lan2 chu7-jian5 tioh8 si5-siong5 oe7 ki3-tit I si7 Chin-sit8 e5 Sin5 (Very God), iau2-ku2 ma7-si7 tioh8 chhut-lat8 chu2-tiuN I si7 ui7-tioh8 lan2 tai7-ke i2-kip8 lan2 e5 chin2-kiu3, lai5 chiaN5-choe3 Chin-sit8 e5 Lang5 (Very Man).  Hit e5 khah-iaN5 chhi3 e5, si7 Lang5 e5 Ia5-sou; m7-si7 Sin5 e5 Ia5-sou.  Lan2 e5 Thau5-lang5 khiam-pi lim5-kau3 se3-kan kap Mou5-kui2 kau-chian3, hit si5 I u7 pang3-he7 I sou2 u7 e5 kian-kou3 chhan3-lan7 e5 chian3-kah ti7 lan2 e5 sin-piN, chiaN5-choe3 lan2 e5 tang5-phoaN7, thng3 chhiah-kha kap lan2 pai5 tang5-liat8 lai5 kau-chian3.  I si7 bo5 chit8-sut-a2 khah koh-iuN7 ti7 pat8-lang5, su7-su7 si7 chhin-chhiuN7 lan2 chit8 poaN, sit8-chai7 u7 tu2-tioh8 chhi3.
	Lan2 oe7 liau2-kai2 I sou2 siu7 e5 chhi3, a2-si7 be7, chhiaN2 poah chit8-piN, put-ko3 Seng3-chheh to u7 chi2-si7 lan2 chai, Ia5-sou si7 u7 chhu2 lang5 e5 seng3-cheng5, kap lang5 siang7-khoan2, u7 it-chhe3 hap8-gi5 e5 iok8-bong7, chu7-jian5 e5 kheng-hiong3 ti7-teh; chiah e5 chai7 lan2 khiok si7 choe3 choe7-ok e5 mng5-lou7.  I u7 chhin-chhiuN7 lan2 chit8 poaN, oe7 pek-chhiat kam2-kak iau-go7 e5 kan-khou2, chhin-chhiuN7 ti7 Sip8-ji7-ke3 teng2, I ui7-tioh8 chhui3-ta e5 kan-khou2 u7 ai3 tho2 beh lim-chui2.  I e5 sin-the2 ia7-si7 chin gau5 kam2-kak thang3-thiaN3; chhin-chhiuN7 ti7 Khek-se-ma2-ni5, I e5 sim-sin5 iu-chhiu5 kau3 chhin-chhiuN7 sim-koaN beh phoa3-lih8.  “Siat-su2 na7 oe7 choe3-tit,” I kong2 chit-ku3, si7 piau2-beng5 ti7 hit si5 I chu7-jian5 u7 tu2-tioh8 in2-iu2, ai3 beh siam2-pi7 chiah e5 su7.
	Chhin-chhiuN7 an2-ni, lan2 beng5-beng5 chai, I bo5 choe7 e5 jin5-seng3 ia7-si7 be7 thang siam2-pi7 chhi3 e5 chhiN-chham2; ia7 hit e5 cheng-chian3 khah-siong5 si7 chin kek-liat8; put-ko3 I si7 chi2-u7 eng7 sit8-chai7 e5 lou2-lek8 lai5 khah-iaN5.  Seng3-chheh chaiN2-iuN7 kong2?  “In-ui7 I i2-keng siu7 khou2-lan7 lai5 tu2-tioh8 chhi3, chiu7 oe7 pang-chan7 chiah e5 siu7-chhi3 e5 lang5.”  “In-ui7 lan2 sou2 u7 e5 che3-si-thau5, m7-si7 boe7-oe7 the2-thiap lan2 long2-chong2 e5 loan2-jiok8; chiu7-si7 hoan7-su7 piN5-piN5 u7 siu7-chhi3, chong2-si7 bo5 hoan7-choe7.”  Ti7-chia sou2 kong2 chiah-e5, m7-si7 Ia5-sou choe3-chhou sou2 siu7 e5 chhi3, iah8 m7-si7 choe3-au7 e5 chhi3.  Ki5-sit8 ti7 i2-cheng5 I e5 choan5 seng-oah8 si7 chhin-chhiuN7 lan2 chit8 poaN, iu5-goan5 u7 tu2-tioh8 chhi3.  Ti7 au7-lai5 I e5 choan5 seng-oah8 ma7-si7 an2-ni.  Li2 khoaN3 Seng3-chheh si7 ki3-chai3 kong2, hit-si5 Sat-tan3 chi2-u7 “chiam7-si5” li7-khui I.  Lian5 ti7 khek-se-ma2-ni5 hng5 e5 si5, chhi3 iu5-goan5 si7 kap I saN-kap ti7-teh.  “Goa2 e5 Pe7 ah, na7 oe7 choe3-tit, tioh8 hou7 chit e5 poe li7-khui goa2.”  I beh lim5-chiong e5 si5, u7 tui3 hak8-seng kong2 chit8 ku3 put-chi2 oe7 kam2-tong7 lang5 e5 oe7, chiu7-si7 kong2, “lin2 chiu7-si7 siong5-siong5 kap goa2 ti7 chhi3-lian7 tiong e5.”  Chong2-si7 I put-si5 to tek-seng3.
	Chai7 lan2 sou2 u7 e5 pin5-jiok8 e5 ti3-sek, si7 chi2-u7 oe7 thang li2-kai2 kau3 chia ji5-i2.
	Chit-tiap8 ai3 oat8 lin3-tng2 lai5 siuN7 chit e5 kou3-su7.  Lan2 thang siong2-siong7, Ia5-sou ti7 hit-jit8 tui3 Iok-tan3 ho5 khi2-lai5 e5 si5, I e5 sim-sin5 si7 kam2-khai3 bu5-liong7!  I u7 keng-ke3 cheng-sin5-chiuN7 choe3-ko e5 choan2-ki, chiu7-si7 I u7 thiaN-kiN3 tui3 thiN-nih8 loh8--lai5 e5 SiaN, u7 tit-tioh8 Seng3 Sin5 e5 seng3-piat, chhiau chu7-jian5 khui3-lat8 e5 i3-sek, lai5 khai-si2 I it-seng e5 ke3-ek8, soa3 liau2-kai2 beh choe3 “I e5 Pe7 e5 kang,” si7 chin tiong7-tai7 e5 su7-giap8.
	Au7-lai5, I chiu7 bo5 than3 pun2-sin e5 i3-su3, chi2-u7 tan-sun5 sun7-hok8 tui3 Pe7 sou2 chhut hit e5 Sin5-seng3 e5 i3-su3 lai5 kiaN5, chiu7-si7 “u7 hou7 Seng3 Sin5 chhoa7 khi3 khong3-ia2 beh siu7 Mou5-kui2 chhi3.”
	Chhin-chhiuN7 ti7 hit khoan2, ti7 I e5 sim-sin5, kam2-cheng5, u7 ke3-thau5 nau7-tong7 e5 chong7-thai3 e5 si5, I boe7 bian2-tit ai3 siam2-pi7 cheng3-lang5, ka-ki7 chit8 e5 lai5 su-siuN2 teng2-teng2 e5 su7.  Lan2 thang siong2-siong7, I u7 ka-ki7 chit8 lang5 li7-khui hiah e5 khia7 ti7 hoaN7-teng2 kui tin7 e5 cheng3-lang5, tui3 hit e5 oan-oan oat-oat e5 lou7, tit8-tit8 chiuN7--khi2-khi3 kau3 ti7 soaN-nih8 chhiu7-na5 e5 tiong-kan.  I thong mi5 si3-ke3 kiaN5-lai5 kiaN5-khi3, choe3-au7 u7 chhe7-tioh8 chit8 ui7 bo5 lang5 sou2 kau3 e5 chioh8-tong7, ia2-siu3 sou2 tiam3 e5 tong7-hiat8, ka-ki7 chit8 lang5 lai5 che7 ti7-hia.
	Lou7-ka u7 kong2, I si7 choan5-jian5 ka-ki7 chit8 e5 ti7-hia.  “Seng3 Sin5 chhoa7 I ti7 khong3-ia2-nih8 si3-chap8 jit8 ku2, hou7 Mou5-kui2 chhi3.”  Goa2 ai3 lan2 chu3-i3 ti7 hit si3-chap8 jit8 e5 su7.  Lan2 tiong-kan choe7-choe7 lang5 chha-put-to long2 hut-liok8 hit si3-chap8 jit8 kan e5 su7, kan-ta siuN7 hiah e5 si5-jit8 ke3-liau2, chiah sou2 tu2-tioh8 e5 chhi3 na7-tiaN7.  Che sit8-chai7 u7 chho3-gou7 ti7-teh.  Lan2 na2 gian2-kiu3 chiu7 na2 oe7 thang liau7-siong2, hit si3-chap8 jit8 chiu7-si7 I e5 cheng-sin5 e5 tou3-cheng e5 choe3-ko tiam2, ti7 hit e5 thang kiaN-hiaN5 e5 si3-chap8 jit8 ku2, I e5 cheng-sin5 chong7-thai3, si7 kau3-giah8 e5 kin2-tiuN, ti3-kau3 I soa3 m7-chai-iaN2 I bo5 mih8 thang chiah8.  Lan2 kiam2 oe7 thang sio2-khoa2 lai5 siong2-siong7 ti7 hit si3-chap8 jit8 kan I sou2 keng-giam7 e5 cheng-sin5 kin2-tiuN e5 chong7-thai3 mah?
	Lan2 e5 cheng-sin5 na7-si7 tu2-tioh8 chin chhiN-kiaN, chin kin2-tiuN e5 si5, lan2 eng2 ai3 boe7 ki3-tit chiu-ui5 it-chhe3 e5 su7-but8, ma7 soa3 boe7 ki3-tit long2 bo5 chiah8 sim2-mih8.  Siat-su2 lan2 na7 khoaN3-kiN3 hit e5 lang5 hut-jian5 chhiN2-gou7, chai iau, hit-si5 lan2 kiam2 bo5 phah-sng3 i e5 kin2-tiuN e5 cheng-sin5 si7 i2-keng chiam7-chiam7 pang3-sang--khi3 mah?  Seng3-chheh sou2 ki3-chai3 chit e5 iu2-hek8 e5 kou3-su7, chiu7-si7 teh am3-si7 hit e5 kin2-tiuN e5 cheng-sin5 i2-keng u7 pang3-sang, tui3 hit e5 jiat8-jiat8 kin2-tiuN e5 cheng-sin5, tut8-jian5 chhiN2-gou7, koh-chai3 hok8-to3 peng5-siong5 e5 cheng-sin5 chong7-thai3 lah.  Ki5-sit8 hit si3-chap8 jit8 ku2, kin2-tiuN e5 cheng-sin5 seng-oah8 i2-keng soah, I chiah khi2-thau5 chai iau ai3 him-bou7 beh chiah8.  Hit si3-chap8 jit8 tek-khak si7 chin thang kiaN-hiaN5 e5 si5-kan, u7 hou7 I kiaN chit8-e7, I u7 chim-chiok siuN7, ng3-bang7 thang liau2-kai2 hit e5 i3-su3.  Chit e5 kou3-su7 si7 chi2-si7 lan2 chai, ti7 chit e5 khui-khoah, sin5-pi3-tek e5 cheng-sin5 se3-kai3, u7 choe7-choe7 bo5 heng5, phaiN2 e5 khui3-lat8 tiam3 ti7 lan2 e5 sin-piN, teh kap lang5 kau-chian3, ia7 teh kap Siong7-te3 kau-chian3.  Lan2 thang liau7-siong2 tui3 ti7 hit si3-chap8 jit8 e5 seng-oah8, u7 hou7 I ke-thiN chit8 hang7 sin e5 ki5-kiu5 lai5 he7 ti7 I sou2 hoaN-hi2 e5 Ki5-to2-bun5, kong2,  “Boh8-tit chhoa7 goan2 jip8 ti7 chhi3, tioh8 kiu3 goan2 chhut hit e5 phaiN2 e5.”
	Ti7 hit si3-chap8 jit8 ku2, Ia5-sou u7 chu-chu siuN7 kah sin5--khi3, hit e5 sin5-pi3-tek e5 cheng-sin5-chiuN7 e5 tou3-cheng siaN2-khoan2, I koat-toan3 boe7-thang tui3 lan2 lang5 kong2-khi2.  Lan2 thang phah-sng3 hit e5 cheng5-keng2 si7 boe7-thang eng7 lan2 sou2 oe7 hiau2-tit e5 khiuN-khau2 lai5 kong2-khi2.  Lan2 thang ho2-taN2 chhui-toan3, ti7 hit si3-chap8-jit8 I e5 cheng-sin5 bo5 u7 toe7-bin7-chiuN7 hian7-sit8 e5 i3-sek ti7-teh, si7 li7-khui hng7-hng7, jip8 ti7 hit e5 bu5-han7 e5 leng5-kai3, khia7-khi2 ti7 hit e5 chin thang chhiN-kiaN, bo5 hioh-khun3, chham2-khok e5 kau-chian3 e5 tiong-kan.  I siong5-siong5 si7 chhiau-oat8 lan2 sou2 bat oe7-kau3 e5.  Iau-go7 e5 i3-sek si7 thau5 chit8-e5 ki3-ho7 piau2-beng5 I koh hok8-to3 toe7-bin7-chiuN7 hian7-sit8 e5 i3-sek.  Kiam2-chhai2 chi2-u7 tui3 chit si5 khi2, I sou2 siu7 e5 chhi3, chiah si7 lan2 sou2 li2-kai2 oe7 kau3 e5 pou7-hun7.
	Hit si3-chap8-jit8 kin2-tiuN e5 seng-oah8 ke3-liau2, lan2 thak8-tioh8 kong2 I chiah chai iau.  Lan2 khiok long2 m7-bat u7 hit ho7 kek8-ki5 iau-go7 e5 keng-giam7.  Hiah e5 bat choe7-choe7 jit8 bo5 chiah8 sim2-mih8 e5 lang5, u7 tui3 lan2 kong2-khi2 hit e5 him-bou7 ai3-chiah8 mih8 e5 sim, si7 chin7-chai7 pek-chhiat boe7 thang theng3-hau7--tit.  Ia5-sou khah m7-si7 chhin-chhiuN7 KiaN5 soe2-le2 e5 Iok-han7 koan3-lian7 kim3-iok8.  Ti7 chit si5-khek I e5 khong-kian7 e5 jiok8-the2, un2-tang3 tong3 long2 boe7 tiau5, him-bou7 ai3 chiah8.  Ti7 hit e5 i3-sek bo5 loa7 beng5 e5 si5, chai7 pak-tou2 chin iau e5 lang5, si3-soaN3 ti7 sin-piN e5 chioh8-thau5, eng2-eng2 ai3 khoaN3-choe3 si7 mi7-pau.  Koh toa7-bin7 ti7 hit ho7 chhiN-kiaN cheng-sin5 song3-sit e5 si5, eng2 ai3 siN-khi2 put kian7-choan5 e5 cheng-sin5 chong7-thai3 lai5 giau5-gi5 it-chhe3.  I u7 iau-go7 kau3 sim-sin5 ia3-lan2 bo5 lat8.  I ka-ki7 kap Mou5-kui2 saN-kap tiam3.  Lan2 chai ti7 hit khoan2 cheng-sin5 kin2-tiuN kou-tok8 e5 si5, si7 oe7 siN-khi2 gi5-sim, khoaN3 it-chhe3 e5 ho2-su7, si7 chin thang giau5-gi5, m7-kaN2 liah8-choe3 si7 sit8-chai7.

	Ti7 Seng3-chheh sou2 ki3, Mou5-kui2 thau5-chit8 pai2 lai5 chhi3 I chiu7-si7 mng7 kong2, “Siat-su2 Li2 na7-si7 Siong7-te3 e5 KiaN2.” Li2 kiam2-si7?  Hit e5 chhou-ia2 jiat8-kong5 e5 KiaN5 soe2-le2 e5 Iok-han7, kiam2 bo5 chho3-gou7 mah?  Tui3 thiN-nih8 sou2 hoat-chhut hit e5 SiaN, i2-kip8 Seng3 e5 ChiN2-a2, kiam2 m7-si7 tui3 cheng-sin5 chhok-kak sou2 ti3 e5 mah?  Iau2-be7 chhut-hoat lai5 choe3 chit e5 kang, iau2-be7 in2-chhoa7 lang5 kiaN5 ti7 phian-lou7 e5 tai7-seng, tioh8 chhi3-giam7 Li2 pun2-sin!  Tioh8 chhi3-khoaN3, lian5 ti7 iau-go7 i2-kip8 si2-bo5 e5 si5, Li2 oe7-thang kiu3 pun2-sin a2-boe7?  Siong7-te3 e5 KiaN2 ah!  Siat-su2 Li2 si7 Siong7-te3 e5 KiaN2, tioh8 beng7-leng7 chiah e5 chioh8-thau5 piN3-choe3 piaN2.
	Ia5-sou siaN2-su7 bo5 than3 Mou5-kui2 e5 i3-su3 lai5 choe3?  Chhou-chhou khoaN3 liau2, che si7 chhin-chhiuN7 u7 li2-khi3, bo5 m7-tioh8 e5 su7.  Kiam2-chhai2 chit e5 si7 I thau5-chit8 pai2 kam2-kak--tioh8 hit e5 bo5 han7-liong7 e5 khui3-lat8 lai5 teh in2-iu2 I.  An3-choaN2-iuN7 ti7 chit-si5 I bo5 hoat-hui I e5 chhiau chu7-jian5 e5 khui3-lat8 mah?  Ti7 khah au7-lai5, I to u7 hoat-hui I e5 khui3-lat8 lai5 pian3-piaN2 iuN2-chhi7 kui toa7-tin7 e5 lang5, lai5 pian3 chui2 piN3-choe3 chiu2.  An3-choaN2 chit-tiap8 bo5 beh neh?
	Ti7 chit e5 chhi3-nih8 u7 chin li7-hai7 e5 sou2-chai7 ti7-teh.  Eng7 hit ho7 beng5-beng5 si7 phaiN2 e5 su7, lai5 beh iu2-hek8 I, si7 gu5-chhun2 e5 sou2-choe3.  Lan2 long2 kam2-kak lan2 sou2 tu2-tioh8 te7-it hui3-khi3 e5 chhi3, chiu7-si7 tu2-tioh8 in2-iu2 lan2, lai5 kiu5 hit-ho7 ho2 e5 su7, hit si5 lan2 eng2-eng2 ai3 phian-sim mng7 kong2: “Chit e5 su7 kiam2-si7 chho3-gou7 mah?”
	Sui-jian5 Ia5-sou si7 put-chi2 iau-go7 kau3 sim-sin5 chin hui-siong5 ai3 chiah8, iau2-ku2 I chai chit e5 tai7-chi3 si7 m7 eng-kai tioh8 choe3 e5.  An3-choaN2?  Lan2 chi2-u7 thang eng7 keng3-khian5 lai5 chhui-chhek hit e5 in-toaN.  I sou2 siu7 chit e5 tang7 e5 chhi3, kiam2 m7-si7 Seng3 Sin5 chhoa7 khi3 siu7 e5, na7-si7 an2-ni, I kiam2 thang siam2-pi7 mah?  I kiam2 thang ui7-tioh8 I ka-ki7, i2-kip8 ka-ki7 e5 khoai3-lok8 lai5 su2-iong7 hit ho7 beh choe3 pat8-lang5 e5 lou7-eng7 e5 khui3-lat8 mah?  I kiam2 m7-si7 tioh8 choan5-jian5 hang5-hok8 ti7 Pe7 e5 chiau3-kou3, bo5 kho3 ka-ki7 e5 khui3-lat8 lai5 kiu3 I pun2-sin mah?  Ui7-tioh8 ai3 choe3 lan2 e5 bian2-le7, I u7 kam-goan7 khiam-pi lai5 chhu2 loan2-jiok8 e5 jin5-seng3 e5 chong7-thai3; tui3 an2-ni, I si7 boe7-thang kiaN5 sin5-jiah lai5 kiu3 ka-ki7, ti3-kau3 lai5 pho3-hoai7 I lim5-kau3 se3-kan e5 bok8-tek.  Che si7 I kap lan2 u7 cheng-chha e5 sou2-chai7.  Siat-su2 I chit-tiap8 na7 than3 Mou5-kui2 e5 i3-su3 lai5 choe3, lan2 beh siuN7, an3-choaN2 I bo5 chiap8-chiap8 kiaN5 sin5-jiah thang kiu3 ka-ki7 thoat-li7 song3-hiong, khiam3-kheh, m7-bian2 bo5 chhu3 thang khia7, m7-bian2 choe3 chit8 e5 bo5 thang khoa3 thau5-khak e5 kho2-lin5 song3-hiong e5 Jin5-chu2 mah?  An3-choaN2 I bo5 siam2-pi7 Khek-se-ma2-ni5-hng5 e5 chhiN-chham2 mah?  An3-choaN2 I bo5 chin2-kiu3 pun2-sin lai5 thoat-chhut ti7 lim5-chiong e5 si5, sou2 pai5 ti7 I e5 bin7-cheng5, hit e5 siang7 chit8-iuN7 e5 chhi3 mah?  “Li2 na7-si7 Siong7-te3 e5 KiaN2, tioh8 kiu3 ka-ki7, tioh8 tui3 Sip8-ji7-ke3 loh8--lai5.”
	Bo5!  I u7 chin2-kiu3 pat8 lang5.  Chong2-si7 bo5 kiu3 ka-ki7, bo5 lun7 hit si5 a2-si7 hian7-kim.  Ia5-sou sin3, siat-su2 seng-oah8 na7 oe7-thang bian2 ham7-loh8 ti7 chho3-gou7, chiu7 si2 na7 thang.  I ti7 i2-cheng5 koat-toan3 be7 bat chhin-chhiuN7 chit-tiap8 e5 chiap-kun7 ti7 si2 e5 toe7-kai3.  Chit-tiap8 I si7 beh go7-si2 e5 Ki-tok.
	Lan2 na7-si7 bo5 beh choat8-tui3 hok8-chiong5 Siong7-te3 Seng3 e5 chi2-i3, lan2 iu5-goan5 u7 choe7-choe7 ho2 e5 ki-hoe7, thang hou7 pun2-sin tit-tioh8 khah khoaN3-oah8, khah khoai3-lok8, tit-tioh8 khah choe7 e5 chiN5-gun5, chiaN5-choe3 pu3-u7, oe7-thang siat-pi7 khah ho2-soe3, lai5 li7-ek lan2 e5 ka-teng5.  Lan2 long2-si7 kong2, “Lang5 tek-khak tioh8 oah8.”  Chong2-si7 chit e5 tek-seng3 e5 Ia5-sou, tui3 khong3-ia2 e5 sou2-chai7 ka7 lan2 kong2, “Goa2 i2-keng u7 keng-ke3 lah.  Tioh8 oh8 Goa2!  Tioh8 oh8 hit e5 si2 ti7 chian3-tiuN5 e5 kian7-lam5-ji5.  Lang5 bo5 pit-iau3 tioh8 oah8.  Lang5 leng7-khou2(**leng5-kho2) si2, si7 khah-ho2 oah8-teh lai5 poe7-biu7 si3-chiaN3 e5 lou7.”

	Chit-tiap8 ai3 lai5 siuN7 te7-ji7 e5 chhi3.  Ia5-sou u7 tui3 sin3 Siong7-te3, tui3 Seng3-chheh e5 oe7 lai5 khah-iaN5.  Chit-tiap8 hit e5 phaiN2 e5, u7 eng7 Ia5-sou pun2-sin e5 kun-ku3 lai5 ti7-tng I.  Keng3-jian5 li2 u7 hit ho7 e5 sin3-sim, taN tioh8 hian2-chhut hit e5 sin3 hou7 goa2 khoaN3.  Tioh8 ti7 sou2 chu7-chip8 chiah e5 che3-si i2-kip8 chham-pai3-chia2 e5 bin7-cheng5, lai5 tui3 Tian7-nih8 e5 chhu3-teng2-be2 tio5--loh8-khi3.  An2-ni chiu7 u7 thang piau2-si7 li2 oan5-choan5 e5 sin3-sim.  An2-ni chiu7 u7 ui-giam5 thang piau2-beng5 Bi2-sai3-a e5 ki3-ho7, in-ui7 ti7 Ku7-iok u7 ki3-chai3 kong2, “I beh ui7-tioh8 li2, beng7-leng7 I e5 thiN-sai3, in beh hu5 li2, bian2-tit li2 e5 kha tak-tioh8 chioh8.”
	Lun7 chit e5 chhi3 lan2 beh an3-choaN2-iuN7 lai5 kai2-sek?  Kiam2-si7 Sat-tan3 chin-chiaN3 chhoa7 Ia5-sou ti7 jiok8-the2 chiuN7-khi3 ti7 Tian7-nih8 e5 chhu3-teng2-be2 mah?  Lan2 khiok-si7 kau3-giah8 thang chai sin5-leng5-kai3 e5 khui3-lat8 si7 oe7-thang hian2-chhut chit ho7 tai7-chi3.  A2-si7 lan2 thang kong2, chit e5 kou3-su7 si7 teh piau2-beng5 ti7 I e5 sim sou2 siu7 e5 chhim-chhim e5 cheng-sin5-chiuN7 e5 chhi3 e5 keng2-hong2 mah?
	Bo5 giau5-gi5, I i2-keng chu-chu teh siuN7 I it-seng e5 ke3-ek8.  I ti7-teh siuN7 e5 si5, u7 tu2-tioh8 chit8 e5 toa7 e5 chhi3.  In-ui7 I chai I u7 chhiau chu7-jian5 e5 khui3-lat8.  I tioh8 chaiN2-iuN7 choe3 chiah si7 choe3 ho2 e5 hoat-tou7, thang lai5 kian3-siat Siong7-te3 e5 kok e5 hok-khi3, ti7 chit e5 kho2-lin5 lo5-khou2 e5 se3-kai3?  I tioh8 hoan-hu3 cheng3 thiN-sai3, kap I saN-kap ko-ku2 thiN-kok e5 kun-ki5 mah?  I tioh8 hian2-chhut sin5-jiah e5 khui3-lat8, hou7 lang5 thang chek-si5 kui-sun7 mah?  Cheng3 peh-siN3 long2 teh theng3-hau7 beh khoaN3 sin5-jiah, thang choe3 cheng3 I si7 Bi2-sai3-a.  In-ui7 in na7 m7-si7 u7 khoaN3-kiN3 sin5-jiah, chiu7 bo5 beh chiap-lap8 I.  Lan2 u7 khoaN3-kiN3 cheng3-lang5 ti7 au7-jit8 chit8-pai2 ke3 chit8-pai2, to long2-si7 teh iau3-kiu5 tui3 thiN-nih8 lai5 e5 sin5-jiah.  Chit-tiap8 I tioh8 tui3 in lai5 hian2-beng5 hit e5 boe7-thang pian7-pok--tit e5 sin5-jiah, lai5 choe3 I e5 chong-kau3 e5 kong2-ko3, hou7 lang5 khoaN3-liau2 siu7 kam2-tong7 mah?  I tioh8 ai3 chiaN5-choe3 chit8 e5 gau5 kiaN5 ki5-iN7 e5 koan5-leng5 e5 lang5, lai5 chhut-thau5 mah?  I na7-si7 ko2-jian5 tui3 koaiN5-koaiN5 e5 sou2-chai7 tio5--loh8-khi3 ti7 cheng3 chham-pai3-chia2 e5 tiong-kan, a2-si7 eng7 sim2-mih8 sin5-jiah e5 hoat-tou7 lai5 chhut-hoat eng3 in peh-siN3 e5 iau3-kiu5, I un2-tang3 beh tit-tioh8 toa7 e5 hoan-geng5, peh-siN3 beh choe5-siaN hat-chhai2, hoaN-hi2 kah na2 siau2 chit8-poaN, ia7 I beh tui3 Seng3-tian7 chhut-khi3, u7 kui toa7-tin7 e5 lang5 beh te3 I, si7 chhin-chhiuN7 khai2-soan5 e5 heng5-kun, beh soa3-chiap kiaN5 choe7-choe7 e5 sin5-jiah, ke-thiN toa7 e5 eng5-kng, cheng3-lang5 beh phak-pai3 ti7 I e5 bin7-cheng5, lai5 hang5-hok8 ti7 I e5 koan5-ui.
	Hit e5 chhi3 e5, u7 oa2-lai5 ti7 I e5 hi7-khang-piN, soe3-siaN kong2, “Li2 e5 ki-hoe7 kau3 lah.  Siong7-te3 e5 KiaN2 ah, Li2 na7-si7 Siong7-te3 e5 KiaN2, Li2 tioh8 tio5--loh8-khi3.  Tioh8 piau2-beng5 hit e5 Chi3-koaiN5 e5 u7 teh ui7 li2.  TaN tioh8 eng7 li2 e5 koan5-leng5 lai5 kian3-siat, li2 sou2 phah-sng3 beh chiok-hok jin5-lui7 e5 Siong7-te3 e5 kok.  Tui3 an2-ni, bian2 sim2-mih8 kan-khou2, m7-bian2 hoan5-lo2 oe7 ian5-chhian5 kau3 loa7-ku2; tui3 an2-ni, li2 beh liam5-piN tat8 kau3 li2 e5 bok8-tek (Goal).”
	Chai7 Jin5-chu2, che kiam2 m7-si7 sit8-sit8 chai7-chai7 e5 chhi3 mah?  Bian2 kong2, chit e5 chhi3 m7-si7 ui7-tioh8 I pun2-sin e5 chhi3.  Lian5 Sat-tan3 iu5-goan5 to chai-iaN2, eng7 ko3-jin5-tek e5 khoai3-lok8 kap eng5-kng si7 boe7-thang lai5 in2-iu2 I.  Chi2-u7 si7 lan2, chiah oe7 siu7 hit-ho7 chhou-siok8 e5 in2-iu2.  Chong2-si7 Ia5-sou kiam2 m7-si7 ai3 khah-kin2 lai5 kian3-siat Siong7-te3 e5 kok, lai5 hou7 chit e5 kho2-lin5, lo5-khou2, choe7-ok e5 se3-kai3, tit-tioh8 hok-khi3!  Ia5-sou tek-khak u7 siuN7-tioh8 chit khoan2 sin5-jiah e5 ke3-ek8, na7 bo5, I chiu7 bo5 liah8 chit khoan2 choe3 si7 iu2-hek8.  Chi3-chio2 un2-tang3 ti7 tiap-a2(**tiap8-a2)-ku2 e5 tiong-kan, chit e5 iu2-hek8 u7 chhui-pek I e5 sim.
	Chong2-si7 Ia5-sou chai, kam2-than3 e5 sim kap sin3-giong2 e5 sim si7 u7 cheng-chha ti7-teh.  Eng7 sin5-jiah lai5 hou7 lang5 chhiN-kiaN, bo5 tek-khak si7 khah u7 li7-ek.  Ia5-sou lai5 se3-kan, m7-si7 beh eng7 I e5 koan5-leng5, si7 beh eng7 I e5 thiaN3-thang3 lai5 tit-tioh8 lang5.  I hong7-chhe si7 beh hian2-beng5 Siong7-te3 e5 thiaN3-thang3, jin5-chu5, i2-kip8 hi-seng e5 sim.  Siat-su2 an2-ni, na7-si7 boe7-thang tit-tioh8 lang5, chiu7 i2-goa7 bo5 hoat-tou7 thang tit-tioh8.  Sou2-i2 u7 nng7 hang7 e5 hoat-tou7, pai5 ti7 I e5 bin7-cheng5, I tioh8 ai3 soan2-tek8.  It, si7 ia3-lan2 e5 lou7, si7 sit-bang7, ian5-chhian5, siu7-khou2, Sip8-ji7-ke3 e5 lou7.  Ji, si7 I2-sek-liat8 lang5 ku2-ku2 sou2 teh ng3-bang7 e5 lou7, chiu7-si7 Bi2-sai3-a beh tui3 Tian7-nih8 e5 Seng3-sou2 lai5 khai2-soan5 chhoa7 in chhut e5 lou7.
	Ia5-sou u7 keng2-soan2 I sou2 beh kiaN5 e5 lou7.
	I siuN7 hit e5 iong5-iN7 choe3 e5 sin5-jiah e5 iu2-hek8, bian2 kong2 tioh8 ku7-choat8.  Chong2-si7 siat-su2 si7 eng-kai tioh8 chin7 e5 lou7, I un2-tang3 bo5 ian5-chhian5, chek-si5 lian5 tui3 Seng3-tian7 e5 be2-liu to hoaN-hi2 lai5 tio5--loh8-khi3.  Chong2-si7 na7 bo5 beng5-beng5 chai hit e5 si7 eng-kai tioh8 chin7 e5, lai5 kiaN5 an2-ni, I si7 liah8-choe3 teh thiau-chian3 Siong7-te3 lai5 chhe thiN-sai3 po2-hou7 I.  Sou2-i2 Ia5-sou kong2, “U7 ki3-chai3 kong2, li2 m7-thang chhi3 Chu2 li2 e5 Siong7-te3.”

	“Mou5-kui2 koh chhoa7 I chiuN7 kek8 koaiN5 e5 soaN, eng7 thiN-e7 ban7 kok kap in e5 eng5-kng hou7 I khoaN3.”  Kiam2-chhai2 lan2 thang chiau3 sou2 ki3-chai3 e5 khoan2 lai5 thak8, “hek8-si7 tiam3 ti7 sinpkhu, a2-si7 bo5 tiam3 ti7 sin-khu,” Sat-tan3 ko2-jian5 u7 chhoa7 lan2 e5 Chu2 chiuN7 kek8 koaiN5 e5 soaN, eng7 ki5-iN7 e5 leng5-lek8, chiong thiN-e7 ban7 kok kap in e5 eng5-kng hou7 I khoaN3.
	Chong2-si7 khak toa7-bin7 chit ku3 e5 i3-su3, si7 teh piau2-beng5 Ia5-sou u7 ui7-tioh8 beh kian3-siat Siong7-te3 e5 kok, lai5 chhim-chhim siuN7 I chiong-lai5 sou2 phau7 e5 ke3-ek8, hit si5 ti7 I e5 thau5-nau2 lai7 u7 siuN7-tioh8 in Iu5-thai3 lang5 e5 Bi2-sai3-a e5 bong7-siong2, ng3-bang7 cheng3 iN7-pang e5 se3-kai3 lai5 hang5-hok8 I, thang koan2-hat thong thiN-e7.  Chit-tiap8 ti7 I e5 bin7-cheng5, u7 hian2-chhut sou2 iok-sok beh hou7 I e5 ong5-kok ti7-teh.  I long2 bo5 siuN7-tioh8 I sou2 tiam3 e5 soa-bou5 kan-ta teh siuN7 se3-kan e5 eng5-kng.  I u7 chu-chu teh siuN7 chin-choe7 hang7 e5 su7, chiu7-si7 teh siuN7 hit e5 chhan3-lan7, sui2-sui2 long2-chong2 e5 se3-kai3, i2-kip8 hit e5 tou-chhi7, ong5-kiong, kun-tui7, pu3-u7, i2-kip8 hiah e5 u7 mia5-siaN, u7 khui3-lat8 e5 cheng3 peh-siN3, kap hiah e5 khiam-pi lai5 pai3 chhong3-cho7 in e5 Chu2 e5 bin7-cheng5 e5 cheng3-lang5.
	I ai3 sit8-hian7 I e5 bong7-siong2, ng3-bang7 thang chiong heng7-hok i2-kip8 ko-siong7 e5 su7-giap8, lai5 khi2-cho7 ti7 chit e5 phaiN2 e5 se3-kai3!  Ia5-sou na7 choe3 Ong5, chit e5 se3-kai3 si7 chin eng5-kng!  Chong2-si7 beh an3-choaN2 chiah thang seng5-chiu7 chit e5?  Sat-tan3 u7 kong2, “Li2 na7 phak-loh8 pai3 goa2, chiah e5 long2 beh hou7 li2.”
	Lan2 tioh8 beng5-beng5 chai, I u7 siu7 in2-iu2 lai5 choe3 hit ho7 siok8 ti7 phaiN2 e5 heng5-tong7.  Kiam2-chhai2 I u7 chhin-chhiuN7 Mou5-han2-bek8-tek e5 khoan2, siuN7 ai3 eng7 po7-lek8 lai5 kian3-siat Siong7-te3 e5 kok.  A2-si7 khah toa7-bin7 si7 Mou5-kui2 u7 chhi3 I, kong2, “Li2 na7-si7 kap chit nse3-kan hiah e5 khah toa7-liap8 e5 lang5 saN-kap tho3-hiap8, a2-si7 kap Lo5-ma2 e5 koan5-se3; kap keng-hak8-su7, i2-kip8 Hoat-li7-sai3 lang5 saN-kap kiat-tong2, Li2 e5 kok un2-tang3 si7 bo5 oh-tit, si7 khoai3-khoai3 thang sit8-hian7.  Se3-kan it-chhe3 toa7 e5 un7-tong7, to long2 si7 eng7 an2-ni lai5 oan5-seng5.  Chi2-u7 si7 chit hoat, chiah thang tit-tioh8 se3-kai3 e5 eng5-kng.”  Ti7 kin-a2-jit8 choe7-choe7 u7 jin5-khi3 e5 soat-kau3-chia2, tek-khak iu5-goan5 u7 siu7-tioh8 chit khoan2 e5 in2-iu2, sim-lai7 ia7 bat siuN7 , kong2, “Goa2 tioh8 lai5 sio2-khoa2 kap hiah e5 u7 se3-lek8 e5 lang5 tho3-hiap8, kap in choe3 ho2 peng5-iu2; ia7 it-poaN e5 phian-kian3 khah-ho2 boh8-tit phah-phoa3; goa2 sou2 chhim-sin3 u7 kui2 tiam2 tiong7-iau3 e5 chin-li2, khah ho2 m7-bian2 siuN chhut-lat8 kan-cheng3, kiam2-chhai2 an2-ni choe3, si7 khah u7 li7-ek Siong7-te3, thang tit-tioh8 khah toa7 e5 se3-lek8, hou7 cheng3-lang5 khah ai3 lai5 thiaN goa2 e5 oe7, thang khah u7 kong-hau7, lai5 soan-thoan5 chong-kau3 e5 to7-li2.”
	Mou5-kui2 tui3 Ia5-sou sou2 kong2 e5, toa7-pou7-hun7 si7 chin-sit8 e5 oe7, u7 li2-khi3 ti7-teh.  Siat-su2 lan2 na7 kam-goan7 hang5-hok8 Mou5-kui2 e5 ke3-ek8, lan2 un2-tang3 oe7 tit-tioh8 se3-kai3 e5 kui2 pou7-hun7, i2-kip8 in e5 eng5-kng.  Phak-teh pai3 goa2!  Kin-jit8 e5 kau3-hoe7, ma7-si7 bo5 siong5-siong5 gau5 siam2-pi7 chit khoan2 e5 chhi3; kau3-hoe7 si7 khah ai3 kap se3-kan hiah e5 chiau3 khoaN3 si7 u7 se3-lek8 e5 lang5 saN tho3-hiap8, saN the5-he5, teh ng3-bang7 tui3 an2-ni thang lai5 “khah-iaN5 se3-kai3.”
	Chong2-si7 Ia5-sou koat-toan3 bo5 beh kap phaiN2 e5 se3-kai3 saN-kap tho3-hiap8.  Siong7-te3 kok e5 sit8-hian7, si7 eng7 thiaN3-thang3, hi-seng, khek-ki2, khiam-pi, bo5 ti2-khong3 e5 hoat-tou7 lai5 chin3-heng5, ia7 i e5 chin3-heng5 si7 ban7-ban7 lo5-khou2 e5 su7.  Siong7-te3 e5 kok si7 ku2-tng5 tioh8-boa5 e5 kang.  Siong7-te3 e5 kok si7 tioh8 ai3 keng-ke3 sou2 se3-ki2 chiah oe7 thang oan5-seng5.  Lian5 kin-a2-jit8, sui-si7 keng-ke3 2000 ni5 e5 ku2, ma7 sit8-hian7 iau2-be7 chit8 poaN3.  Put-ko3 lan2 sin3, ti7 chiong-lai5 tek-khak oe7 sit8-hian7.  Chit se3-kan e5 cheng3 pang-kok, tek-khak oe7 pian3-chiaN5 lan2 e5 Siong7-te3 i2-kip8 lan2 e5 Chu2 e5 Seng3-kok, I tek-khak choe3 Ong5, koan2-hat thiN-e7 kau3 tai7-tai7 bo5 chin7.  Sat-tan3 u7 chiong i hit e5 iong5-iN7 piN5-thaN2 e5 lou7, lai5 pai5 ti7 I e5 bin7-cheng5 in2-iu2 I, kio3 I kan-ta hui3-liau2 sio2-khoa2 e5 cheng-sin5, phak-pai3 i chit8-e7, chiu7 thang bian2 kiaN5 hit ehi5am-iau3, khun3-lan5 e5 gi7-bu7 e5 lou7-cham7.  Chong2-si7 Ia5-sou long2 bo5 chiap-lap8 hit ho7 e5 in2-iu2.
	“Sat-tan3 the3-khi3; in-ui7 u7 kki3-chai3 kong2, Tioh8 pai3 Chu2 li2 e5 Siong7-te3; tok8-tok8 hok8-sai7 I na7-tiaN7.”

	Chit-tiap8 lun7 Ia5-sou sou2 siu7 e5 chhi3, lan2 i2-keng saN-kap siuN7 chheng-chho2.  Ti7-chia ai3 saN-kap lai5 khoaN3 u7 sim2-mih8 thang choe3 lan2 e5 ka3-si7.
	(1) Lan2 e5 Chu2, chiu7-si7 hou7 lan2 thang ko3-pek8 lan2 e5 sit-pai7 e5, si7 oe7 tong5-cheng5 ti7 lan2 sou2 siu7 e5 chhi3, in-ui7 I “hoan7-su7 piN5-piN5 u7 siu7-chhi3, chong2-si7 bo5 choe7.”  Sui-jian5 I si7 bo5 hang5-hok8 choe7-ok, iau2-ku2 bo5 in-ui7 an2-ni, chiu7 khah boe7 tong5-cheng5 lan2 e5 loan2-jiok8.  Chit-tiap8 chhiaN2 lai5 siuN7 chit tiam2.  Phi3-ju7 lai5 kong2, u7 saN e5 hiaN-ti7 chin7-lat8 beh peh-chiuN7 soaN-be2-liu, hiam2-iau3 e5 sou2-chai7.  Hit e5 seng3-li7 e5 choe3 ko-tiam2, si7 u7 chit8 pah kham2.  Goa2 peh kau3 50 kham2 chiu7 bo5 lat8, soah--khi3.  goa2 e5 ji7-hiaN u7 chhut-lat8 phihN8-phihN8-chhoan2, kiong5-kiong5 peh kau3 70 kham2 chiah sit-pai7.  I oe7-thang tong5-cheng5 goa2.  I ia7 chai-iaN2 goa2 e5 kan-khou2.  Chong2-si7 goa2 e5 toa7-hiaN tiam3 goan2 e5 sin-piN ma7-si7 phihN8-phihN8-chhoan2, teh kou2-bu2 goan2, ia7 i ka-ki7 m7-kheng2 soah.  Jit8 i2-keng teh-beh am3, chong2-si7 I soa3-chiap teh hun3-tou3, koaN7 lau5 moa2-bin7, cheng5-khui3 m7-hu3 au7-khui3, chong2-si7 I bo5 hioh-khun3.  Kau3-be2 I u7 tek-seng3, lai5 keng-ke3 khun2-pek kap lo5-khou2.  I kiam2 boe7-thang chhin-chhiuN7 hit e5 sit-pai7 e5 ji7-hiaN, hiah-nih8 gau5 tong5-cheng5 goa2 mah?  I sou2 siu7 e5 kan-khou2, si7 pi2 goan2 nng7 lang5 khah choe7 lah.
	(2) I si7 oe7 thang choe3 ji7-hiaN sou2 boe7-thang choe3 e5, chiu7-si7 I u7 chi2-si7 lan2 chai, lan2 un2-tang3 oe7 tek-seng3.  Che si7 te7-ji7 hang7 e5 ka3-si7, thang kou2-bu2 lan2, kam2-tong7 lan2, hou7 lan2 thang khah-iaN5 ti7 sou2 siu7 e5 chhi3.  Tek-seng3 e5 Ia5-sou, tui3 khong3-ia2 u7 khui siaN ka7 lan2 kong2, “Goa2 e5 loan2-jiok8, hoan5-bun7, siu7-chhi3 e5 hiaN-ti7 ah!  tioh8 chin3-cheng5 lai5 khah-iaN5!  In-ui7 lin2 oe7 tek-seng3 lah.  Bo5 u7 sim2-mih8 li2-iu5 thang kong2 lin2 si7 boe7-thang khah-iaN5.  Lin2 boe7-thang khah-iaN5, si7 tui3 ti7 lin2 u7 sit-taN2 e5 ian5-kou3.  Lin2 siuN ke3-thau5 kiaN5-hiaN5 lai5 kang2-lun7 chhi3 e5 khui3-lat8, i2-kip8 hit e5 sit-pai7 e5 chhiN-chham2 e5 cheng5-keng2.  Hit ho7 oe7, si7 kam2-cheng5-tek e5 oe7.  He si7 bo5 tam2-liong7 e5 tam5-lun7.  He si7 bo5-iaN2 e5 tai7-chi3.  Tioh8 choe3 chin-sit e5 lang5!  Tioh8 eng7 goa2 e5 khui3-lat8 lai5 chhi3 khoaN3 mai7.  Goa2 i2-keng u7 chiaN5-choe3 lang5, lai5 piau2-beng5 jin5-seng3 si7 u7 khui3-lat8 kau3 chaiN2-iuN7.  Goa2 u7 tiam3 ti7 lin2 e5 sin-piN, chhin-chhiuN7 chit8 e5 bo5 thang i-oa2 e5 lang5, chi2-u7 tan-sun5 sin3 Siong7-te3 lai5 cheng-chian3.  Goa2 sou2 tu2-tioh8 e5 cheng-chian3, pi2 lin2 sou2 beh siu7 e5 koh-khah si7 u7 bu5-han7-liong7 e5 khun3-lan5 ti7-teh.  Iau2-ku2 Goa2 u7 khah-iaN5.  Goa2 ti7 toa7 e5 cheng-chian3 u7 khah-iaN5, chhin-chhiuN7 an2-ni, lin2 ti7 khah-sio2 e5 , iu5-goan5 oe7 khah-iaN5.”
	Tui3 an2-ni, Mou5-kui2 u7 li7-khui I, u7 thiN-sai3 lai5 su-hau7 I.  Che si7 teh piau2-beng5 I e5 kho2-lin5 e5 cheng3 lou5-pok8, tak8-pai2 khah-iaN5 Mou5-kui2 e5 chhi3 liau2-au7, iu5-goan5 u7 thiN-sai3 beh lai5 su-hau7 in.


Te7-3 chiuN	Choe3-Chhou e5 Hak8-Seng

	Koh ke3 chit8 le2-pai3.  Chit-tiap8 lan2 sou2 ai3 chu3-bak8 e5, m7-si7 ti7 hit e5 bo5 lang5 kau3 e5 khong3-ia2 kap Mou5-kui2 teh kau-chian3 e5 Ia5-sou, si7 hit e5 cheng-sin5 i2-keng chhiN2-gou7, thoat-chhut kin2-tiuN e5 seng-oah8, hok8-to3 phou2-thong e5 cheng-sin5 lai5 kap phou2-thong lang5 teh saN-kap kau-poe5 e5 Ia5-sou.  I si7 chin i3-ai3 khia7-khi2 ti7 Ka-li7-li7 lai5 kap hiah e5 tan-sun5, ho2 kau-poe5 e5 choh-sit-lang5 saN-kap ong2-lai5.
	Kai-chai3 hit e5 ni5-lau7 e5 Iok-han7 si7 chin ho2 ki3-ti5, na7 bo5, lan2 si7 oe7 sit-loh8 hit e5 Siu7-chhi3 au7 chit chiu-kan te7-it u7 chhu3-bi7 e5 kou3-su7, chiu7-si7 teh kong2-khi2 Ia5-sou chhe7-tioh8 choe3-chhou e5 hak8-seng e5 jit8 e5 kou3-su7.  Ma2-thai3, Ma2-kho2, i2-kip8 Lou7-ka long2 si7 kong2-khi2 ti7 Chu2 e5 seng-gai5 tiong hiah e5 tiong7-iau3 e5 su7-kiaN7na7-tiaN7.  In long2 u7 ki3-chai3 kiong7-tong5 e5 lek8-su2, i2-kip8 chhou-tai7 kau3-hoe7 sou2 liu5-thoan5 e5 kiong7-tong5 e5 Hok-im.  Chong2-si7 ti7 in e5 kou3-su7, u7 lang3 choe7-choe7 cham7 bo5 kong2-khi2.  Lan2 ti7-chia sou2 beh kong2 chit chan5 si7 in sou2 hut-liok8 e5 tiam2.  In ki3-chai3 hit e5 Siu7-chhi3 e5 kou2-su7 liau2, chiu7 long2 soa3-chiap kong2-khi2 Ia5-sou ti7 Ka-li7-li7 e5 thoan5-to7 e5 su7, iau2-ku2 ti7 hit tiong-kan sou2 u7 tu2-tioh8 e5, in si7 long2 bo5 ki3-chai3 poaN3-hang7.
	Chong2-si7 hit e5 tiam3 ti7 hng7-hng7 I2-hut-sou2 e5 lau7 hak8-seng Iok-han7, u7 hian-khui chiah e5 Hok-im-su, ia7 thak8-liau2 bo5 sim2-mih8 boan2-chiok, ti7 i e5 sim-lai7 na2 teh pou2-chhiong ti7 hiah e5 kou3-su7 tiong sou2 lang3-khiah e5 sou2-chai7.  I thak8-tioh8 Siu7-chhi3 e5 kou3-su7 liau2, hit si5 lan2 thang liau7-siong2 i u7 chhut-siaN kong2, Ai ah!   in long2 hit-liok8 Siu7-chhi3 au7 hiah e5 ki5-iN7 e5 kui2-jit8 ku2 e5 kou3-su7!  I thak8-tioh8 Ia5-sou hian2-jian5 chhut-thau5 chio hak8-seng lai5 tam-tng chit-hun7, hit si5 i ti7 sim-lai7 chin ki5-koai3, siuN7 kong2, In thai2 oe7 long2 bo5 kong2-khi2 goan2 tong-si5 chaiN2-iuN7 kap I sek8-sai7 e5 cheng5-keng2.
	Iok-han7 u7 choe7-choe7 pat8-lang5 sou2 bo5 e5, thang siau3-liam7 e5 ki3-ek, in-ui7 i ti7 Ia5-sou e5 sin-piN, u7 thang tit-tioh8 choe7-choe7 chin sui2 e5 ki3-ek.  I ti7 sim-lai7 siong5-siong5 siuN7 tioh8 hiah e5 su7, soa3 lai5 kong2 hou7 cheng3-lang5 thiaN, ia7 soa2 chiong hiah e5 sui2-sui2 e5 ki3-ek lai5 ki3-chai3 ti7 i e5 Hok-im-su e5 lai7-bin7.
	Ti7 i long2-chong2 e5 ki3-ek e5 tiong-kan, te7-it tu3-hian7 e5, chiu7-si7 oe7 ki3-tit ti7 gou7-chap8 ni5 cheng5 e5 u7 chit8-e7-pou, iok-liok8 si3-tiam2 cheng e5 si5 sou2 keng-giam7 e5, chiu7-si7 i ti7 hit si5 chiah chhou-chhou kiN3-tioh8 i e5 Chu2 e5 bin7.  Hit jit8 si7 i it seng e5 ki3-liam7 jit8.  I tek-khak bo5 hut-liok8 hit jit8 e5 keng-giam7.  I u7 chiong Ia5-sou Siu7-chhi3 au7 chit8 chiu-kan e5 su7 long2 chho2-ko2 khi2-lai5, iah8 hit e5 ki3-liam7 jit8 si7 choe3 hit chit8 chiu-kan e5 tou5 e5 tiong-sim.  Sit8-chai7 chin chhu3-bi7, lan2 thang kong2, hit jit8 toa7-bin7 si7 lan2 e5 pai3-lak8, in e5 an-hioh-jit8.  In-ui7 i u7 ki3-chai3 tui3 hit jit8 khi2, lian5-lian5 si3-jit8 ku2 sou2 tu2-tioh8 e5 su7, iah8 soa3 kong2-khi2 chiah e5 jit8 liau2-au7, koh ke3 saN-jit8 ti7 Ka-li7-li7 e5 Ka-na2 u7 hun-in e5 ian5-siah8.  Hit-tiap8 Iu5-thai3 lang5 e5 hong-siok8, si7 tiaN7-tioh8 ti7 pai3-saN choe3 hun-in.  Sou2-i2 lan2 thang tui3 pai3-saN sng3 to3-tng2, kau3 chin3-cheng5 le2-pai3 e5 pai3 si3, lai5 siuN7 hit tiong-kan sou2 tu2-tioh8 e5 su7-sit8.

	ChhiaN2 chu3-i3 lai5 khoaN3 i sou2 pai5-liat8 e5 cheng5-keng2.  thau5 chit8-jit8 si7 pai3-si3.  Iok-han7 si7 kap i e5 sian-siN KiaN5 soe2-le2 e5 Iok-han7 saN-kap ti7 Pek-tai7-ni5.  I u7 kap chit8 kun5 e5 siau3-lian5 e5 tang5-phoaN7, chiu7-si7 u7 khng3 him-bou7 khah ko-siong7 e5 sim e5, tai7-ke kap kui toa7-tin7 e5 cheng3-lang5 tui3 Ka-li7-li7 loh8-lai5 thiaN chit e5 sin e5 sian-ti Iok-han7 e5 ka3-si7.  In chek-si5 te3 i lai5 choe3 i e5 hak8-seng, soa3 chu7 an2-ni tiam3 ti7 i e5 sin-piN, kau3 tho2-hai2 e5 si5-ki5 chiah koh to3-khi3 Ka-li7-li7.
	KiaN5 soe2-le2 e5 Iok-han7 e5 thoan5-to7, u7 put-chi2 io5-choah Pa-lek8-su-theng3 e5 choan5-toe7, ti3-kau3 hou7 khia7-khi2 ti7 Ia5-lou7-sat-leng2 e5 Hoat-li7-sai3 lang5 khoaN3-choe3 iau3-kin2, u7 chhe tai7-piau2 lai5 tham3-mng7 i.  Ti7 hit e5 pai3-si3, toa7-bin7 si7 Ia5-sou tui3 khong3-ia2 to3-tng2--lai5 e5 chin3-cheng5 jit8, hiah e5 su3-chia2 u7 chiau5-kau3.  Chit e5 toa7 e5 Soan-kau3-su choan5-jian5 eng7 seng5-sit8, bo5 un2-moa5 e5 thai3-tou7 lai5 chih-chiap in.  Khiok I ma7-si7 long2 bo5 sim2-mih8 su7 thang un2-bat8.
	“ChhiaN2 ka7 goan2 kong2, Li2 si7 chi7-chui7?”
	“Goa2 m7-si7 Ki-tok.”
	“Che si7 chaiN2-iuN7?  Li2 si7 I2-li7-a mah?”
	“M7-si7.”
	“Li2 su7 hit e5 sian-ti mah?”
	“M7-si7.”
	“Na7-si7 an2-ni, Li2 si7 chi7-chui7? hou7 goan2 thang he5-hok chhe goan2 e5.  Li2 tioh8 kong2 ka-ki7 si7 chi7-chui7?”
	“Goa2 chiu7-si7 teh kio3 ti7 khong3-ia2 e5, i e5 siaN, kong2, Siu tit8 Chu2 e5 lou7, chhin-chhiuN7 sian-ti I2-sai3-a sou2 kong2 e5.”
	“Li2 na7 m7-si7 Ki-tok, iah8 m7-si7 I2-li7-a, iah8 m7-si7 hit e5 sian-ti, chaiN2-iuN7 kiaN5 soe2-le2 ah?”
	“Goa2 eng7 chui2 kiaN5 soe2-le2; u7 khia7 ti7 lin2 tiong-kan e5, lin2 m7-bat I.”

	“Keh jit8,” KiaN5 soe2-le2 e5 Iok-han7 u7 kap kui2 mia5 e5 ti-ki2, saN-kap teh khia7 e5 si5, hut-jian5 u7 khoaN3-kiN3 Ia5-sou, tui3 lak8 le2-pai3 cheng5 I sou2 un2-bat8 hit e5 soaN-io e5 lou7 chhut--lai5, ng3 in tai7-ke chin3-cheng5 teh kiaN5.  I e5 kiaN5-tah8 si7 chin-chiaN3 ia3-sian7 e5 khoan2, hit si3-chap8 jit8 ku2 thang chhiN-kiaN e5 kin2-tiuN e5 cheng-sin5, iau2 u7 hian2-chhut ti7 I e5 bin7-mau7; ti7 I e5 bak8-chiu iau2 u7 hian2-chhut pat8 se3-kai3 e5 kong-chhai2 ti7-teh.  KiaN5 soe2-le2 e5 Iok-han7 khak-sit8 ti7 i2-cheng5 u7 teh ki5-koai3, tau3-ti2 Ia5-sou si7 un2-bat8 khi3 ti7 ta2-loh8.  Chit-tiap8 i chek-si5 jin7-tit I, chiu7 eng7 jiat8-jiat8 kiong-keng3 e5 thai3-tou7 lai5 po3 i e5 tang5-phoaN7, kong2, “Li2 khoaN3, Siong7-te3 e5 IuN5-ko, chiu7-si7 tam-tng se3-kan e5 choe7 e5.  Chit e5 chiu7-si7 goa2 sou2 bat kong2 e5.  Goa2 bat khoaN3-kiN3 Seng3 Sin5 chhin-chhiuN7 chiN2-a2 tui3 thiN kang3-loh8 hioh ti7 I e5 teng2-bin7.  Goa2 bat khoaN3-kiN3, soa3 lai5 kan-cheng3 chit e5 si7 Siong7-te3 e5 KiaN2.”
	Chit e5 I2-hut-sou2 e5 lau7 kam-tok, koh chit8 pai2 kam2-kak--tioh8 siau3-lian5 e5 khi3-khai3, in-ui7 i u7 koh siuN7-tioh8 cha2-si5 chhou-chhou khoaN3-kiN3 Ia5-sou hit-si5 i e5 sim siu7 kam2-tong7 kau3 chaiN2-iuN7.  In-ui7 i chai i sou2 khoaN3-kiN3 e5, si7 ti7 ku2-ku2 e5 tiong-kan I2-sek-liat8 lang5 sou2 teh him-bou7 theng3-hau7 e5, si7 beh tam-tng se3-kan e5 choe7, taN lan2 e5 tang7-taN3 e5.

	Iok-han7 koh chin3-cheng5 lai5 hoe5-siong2 hit si5 e5 ki3-ek, chiu7-si7 kong2, koh keh-jit8, chiu7-si7 in e5 an-hioh-jit8, ti7 hit e7-pou Iok-han7 u7 kap i e5 tang5-phoaN7 An-tek-liat8 teh tam5-lun7 in e5 sian-siN e5 su7, un2-tang3 ia7 si7 teh tam5-lun7 Ia5-sou e5 su7, hit si5 Ia5-sou u7 tu2-tu2 beh kiaN5 ke3 khoe-kiN5 e5 lou7.  Lan2 thang siong2-siong7 KiaN5 soe2-le2 e5 Iok-han7, sim-lai7 un2-tang3 u7 siu7 kam2-tong7, chiah lai5 khan i e5 siau3-lian5 e5 tang5-phoaN7 e5 chhiu2, pi2 kong2, “Li2 khoaN3!  Siong7-te3 e5 IuN5-ko!”  Siong7-te3 e5 IuN5-ko!  In iau2-be7 khoaN3-kiN3 Siong7-te3 e5 IuN5-ko siu7 teng3 ti7 Kok-kok-thaN e5 i2-cheng5, chu7-jian5 si7 boe7 thang liau2-kai2 hit e5 long2-chong2 e5 i3-gi7.  Chong2-si7 in e5 sim u7 chhut tui3 tut8-jian5 e5 chhiong-tong7, ho2-taN2 lai5 te3 I, chiu7-si7 “u7 nng7 e5 hak8-seng thiaN i sou2 kong2, chiu7 te3 Ia5-sou.”  Toa7-bin7 si7 in-ui7 KiaN5 soe2-le2 e5 Iok-han7 khiok iau2 si7 u7 ko3-jin5-tek e5 ai3-cheng5 ti7-teh, chong2-si7 hit e5 ai3-cheng5 si7 boe7 thang kim3-chi2 in te3 Ia5-sou.  Iok-han7 chi2-u7 si7 choe3 i e5 Chu2 e5 sian-hong na7-tiaN7.
	Hit nng7 e5 siau3-lian5 e5 tho2-hai2 lang5, beh chhut-hoat loh8-khi3 khoe-kiN5, hit si5 lan2 thang siong2-siong7, in un2-tang3 si7 chin ui3 siau2-le2, kiaN-kiaN, chin m7 koaiN3-si3 e5 khoan2, chit8 sim hoaN-hi2 ai3 kap Ia5-sou kong2-oe7, ia7 chit8 sim kiaN-hiaN5 m7-kaN2.  Ia5-sou chit8-e7 thiaN-kiN3 in e5 kha-pou7 siaN, chiu7 oat8-thau5 khoaN3-kiN3 in teh te3 I, chhin-chhiuN7 ti7 tak8 si5-tai7, I u7 oat8-thau5 lai5 khoaN3 hiah e5 him-bou7 ai3 te3 I, iau2-ku2 bo5 tam2-liong7 e5 hak8-seng chit8 poaN.  I eng7 chhin-chhiat, bian2-le7 e5 oe7 lai5 mng7 in kong2, “Lin2 teh chhe7 sim2-mih8?”  Ia5-sou kong2 chit ku3, kiam2-chhai2 I e5 i3-su3 si7 teh chhi3 in, ai3 hoan3-khi2 in e5 sim, lai5 ka-ki7 sim2-mng7 in sou2 teh chhe7 e5.  Ia5-sou si7 ai3 in chai-iaN2.  Ia5-sou si7 bo5 iau3-kin2 lang5 e5 gu5-gong7, loan2-jiok8, lou2-tun7, i2-kip8 ki5-thaN, put-ko3 kan-ta ai3 lang5 ti7 sim-lai7 oe7 hiau2 kam2-kak, kong2, “Goa2 si7 teh chhe7 Siong7-te3.  goa2 si7 ai3 hok8-sai7 Li2.”
	Chit nng7 e5 siau3-lian5 e5 hiong-chhoan lang5 thiaN-liau2 si7 chin chhiN-kiaN, chin hun7-loan7, ti3-kau3 boe7 hiau2-tit tioh8 chaiN2-iuN7 in3, soa3 mng7 kong2, “Liap8-pi2, Li2 si7 tiam3 ti7 ta2-loh8?”  Ah!  Ia5-sou chai-iaN2 in e5 khiam3-kheh.  I chiu7 ka7 in kong2, “Lin2 lai5 chiu7 oe7 khoaN3-kiN3.”  I chiu7 chhoa7 in kau3 I sou2 toa3 hit e5 m7-chiaN5-mih8, soe3-soe3 e5 chhu3-a2; hit jit8 in u7 kap Ia5-sou saN-kap toa3.  Iok-han7 e5 ki3-ek si7 put-chi2 beng5; hoe5-kou3 poaN3-se3-ki2 cheng5 e5 su7 kau3 chin siong5-se3 kong2, “hit-si5 iok-liok8 si3-tiam2 cheng.”  ChaiN2-iuN7 i oe7-thang hut-liok8 hit-si5 e5 cheng5-keng2?  In ti7 hit-jit8 e5 am3 thau5-a2, kan-ta kap Ia5-sou saN-kap tiam3 ti7-hia, soa3 siu7-tioh8 I e5 kan2-tan e5 khoan2-thai7, ia7 soa3 chu7-iu5 lai5 kap I tam5-lun7, mng7 I tang, mng7 I sai, lai5 thiaN I e5 ka3-si7, ia7 hit-si5 I un2-tang3 u7 tui3 in kong2-khi2 koan-he7 I e5 sim tioh8 chaiN2-iuN7 ui7-tioh8 jin5-lui7 e5 choe7-ok lai5 kan-khou2, i2-kip8 tui3 ti7 Siong7-te3 kok I jiat8-jiat8 e5 ke3-ek8 kap hi-bong7 e5 su7, ti7 au7-lai5 in siuN7-tioh8 hit-si5 e5 cheng5-keng2, kiam2 m7-si7 kam2-khai3 bu5-liong7!  Ia5-sou u7 tong5-cheng5 in, ti3-kau3 u7 hoan3-khi2 in hoaN-hi2 lai5 ui3-ui3 kong2-khi2 in e5 chi3-khi3.  Lan2 khak-sin3 I thiaN-liau2 un2-tang3 u7 tui3 in kong2, toa7-bin7 I e5 khoan2 tu2-tu2 si7 ai3 kong2 an2-ni ia7-ku2-kaN2, “u7 chit8-jit8 goa2 ai3 lin2 nng7 lang5, khia7 ti7 goa2 e5 sin-piN lai5 pang-chan7 goa2.”  Chit-ho7 oe7 si7 gau5 chhui-pek lang5 e5 sim, oe7 in2-chhoa7 lang5, hoat-hui lang5 sou2 u7 e5 ho2 e5 pou7-hun7.
	Chhi3 siuN7 chit nng7 e5 siau3-lian5 lang5, ti7 hit e5 moa2-thiN-chhiN e5 am3-mi5, li7-khui I to3-tng2 khi3 in tau, hit-si5 in e5 sim-koaN un2-tang3 chin ki5-koai3 koh chin jiat8, un2-tang3 sim-sim liam7-liam7 to si7 teh su-siong2 hit e5 sin e5 peng5-iu2.  “Lan2 un2-tang3 te3 I, ia7 koh beh te3 I kau3 si2.”  Hit e5-hng in khoaN3 choan5 se3-kai3 si7 long2 pian3-oaN7 liau2-liau2, it-chhe3 bo5 m7 oaN7 choe3 sin.

	Iok-han7 kong2, hit am3 khi3 chhe7 Ia5-sou e5, “Ki5-tiong chit8 e5 si7 Se-bun5, Pi2-tek e5 hiaN-ti7 An-tek-liat8.”  Iau2 hit e5 si7 i pun2-sin, i si7 khiam-pi m7-kaN2 kong2.  An-tek-liat8 ti7 hit am3 kap Ia5-sou kau-poe5 liau2, sim-lai7 kam2-kak bu5-siong7 e5 hoaN-hi2 khoai3-lok8, chiu7 chek-si5 khi3 chhe7 i e5 hiaN-ti7.  “Se-bun5! Goan2 i2-keng tu2-tioh8 Bi2-sai3-a (hoan-ek8 chiu7-si7 Ki-tok) lah ne7!”  Goan2 m7-si7 kan-ta tui3 Kia5 soe2-le2 e5 Iok-han7 thiaN-kiN3 na7-tiaN7.  goan2 pun2-sin si7 i2-keng u7 tu2-tioh8 I.  Chit ho7 e5 khak-sin3 si7 tui3 ti7 hit am3 in u7 kap Ia5-sou choe3-he2 sou2 tit-tioh8 e5.  Lang5 tui3 pun2-sin e5 sim-toe2 e5 keng-giam7, oe7 thang khak-sin3 lai5 kong2, goan2 i2-keng u7 tu2-tioh8 Ki-tok, hit-ho7 lang5 chin-chai3 u7 hok-khi3!  Chong2-si7 na5 oe7-thang koh in2-chhoa7 pat8 lang5 lai5 chiu7-kun7 I, hit ho7 e5 lang5 si7 koh-khah u7 hok-khi3!
	Chhin-chhiuN7 an2-ni, “Antek-liat8 chiu7 chhoa7 Se-bun5 chiu7-kun7 Ia5-sou.”  Che chiu7-si7 hit e5 so3-seng3, chhiong-tong7-tek, to-cheng5 khoai3 tioh8-tak e5 Pi2-tek, jip8 I e5 kun5 e5 khoan2-sit.  Pi2-tek tu2-tu2 lai5 e5 si5, Ia5-sou khoaN3-kiN3 i, chiu7 sui(**sui5)-si5 ka7 i ho7 sin e5 mia5.  Kiam2-chhai2 si7 in-ui7 Pi2-tek u7 ka-ki7 kian3-siau3, tam7-poh8 sit-chi3 chai-iaN2 i e5 seng3 khoai3 tin2-tang7, gau5 io5-choah.  Ia5-sou chit8-e7 khoaN3-kiN3 i, sui5-si5 liau2-kai2 i e5 sim-cheng5.  “Iok-han7 e5 kiaN2 Se-bun5 ah, goa2 long2 bat li2.  Li2 chit-tiap8 sui-jian5 si7 loan2-jiok8, iau2-ku2 u7 chit8-jit8 li2 beh chiaN5-choe3 iong2-chong3 e5 lang5.  U7 chit8-jit8, li2 beh chheng-choe3 Ki-hoat, chiu7-si7 chioh8-poaN5.”  Che si7 piau2-beng5 Chu2 e5 gau5 chong3 lang5 e5 taN2, eng7 thiaN3-thang3 e5 tong7-chhat-lat8, gau5 khoaN3 kau3 lang5 e5 chiong-lai5.
	Iok-han7 chit-tiap8 iau2 si7 oe7 ki3-tit hiang3 tang5(**tang)-si5-a2 e5 cheng5-keng2.  Pi2-tek khiok-si7 chu7 cha2-cha2 chiu7 i2-keng ke3-sin, khi3 tiam3 hit e5 leng5-kai3 kap i e5 Chu2 saN-kap khia7-khi2, ia7 chit e5 lau7 hak8-seng hit-tiap8 iau2-ku2 oe7 ki3-tit Ia5-sou chhou-chhou teh khoaN3 Pi2-tek, hit-si5 I e5 bak8-chiu e5 khoan2-sit, si7 sio-siang7 ti7 saN-ni5-au7 e5 u7 chit8-jit8, koh chit8 pai2 lai5 “Oat8-thau5 khoaN3 Pi2-tek, iah8 Pi2-tek chiu7 chhut-khi3 goa7-bin7, toa7 thi5-khau3,” hit-si5 e5 khoan2.

	Keh-jit8, Ia5-sou beh-khi3 Ka-li7-li7, lou7-nih8 ai3 tui3 Ka-na2 keng-ke3.  Ti7 hit-tiau5 chhiong3-koan3 to7-lou7 e5 tiong-kan, chit cham7 si7 chin sui2, liong2-peng5 u7 chu7-jian5 e5 keng2-ti3.  Ia5-sou beh chhut-hoat khi3 Ka-li7-li7, lou7-nih8 I tioh8 hioh-khun3 ti7 Ka-na2 lai5 hu3-hun-in e5 ian5-siah8.  Hit-si5 u7 saN-e5 hak8-seng kap I choe3-tin7 khi3, in-ui7 in e5 chhu3 long2 si7 ti7 hit e5 keh-piah, ia7 koh iu5-goan5 siu7 pheng3-chhiaN2 tioh8 khi3 hu3 hit e5 hun-in.  Ti7 hit e5 lou7-tiong, Ia5-sou u7 tu2-tioh8 Hui-lek8.  Lan2 thang ho2-taN2 kong2, Ia5-sou si7 i2-keng bat i.  Hui-lek8 u7 chit8-ui7 put-chi2 chhin-bit8 e5 peng5-iu2, kio3-choe3 Na2-tan3-giap8, tiam3 ti7 Ka-na2.  Lan2 thang chhui-toan3 chit e5 Na2-tan3-giap8 si7 chit8 e5 keng3-khian5 e5 Iu5-thai3 lang5, i e5 seng3-cheng5 si7 ai3 thiam5-cheng7, ai3 bek8-siong2, ia7 ai3 siong5-siong5 kap Siong7-te3 kau-poe5.  I kap Hui-lek8 un2-tang3 khah siong5 choe3-he2 saN-kap tam5-lun7 I2-sek-liat8 lang5 tui3 chiong-lai5 sou2 teh ng3-bang7 e5 su7.
	Hui-lek8 e5 sim boe7 tan2-tit thang koaN2-kin2 kau3 Ka-na2, lai5 chhe7-tioh8 i e5 peng5-iu2 Na2-tan3-giap8.
	“Na2-tan3-giap8 ah, Mou5-se ki3 ti7 lut8-hoat, kap chiah e5 sian-ti sou2 ki3 e5, goan2 i2-keng tu2-tioh8 I.”
	“I si7 chi7-chui?”
	“Chiu7-si7 Iok-sek e5 kiaN2, Na2-sat-lek8 lang5, Ia5-sou.”
	Chong2-si7 Na2-tan3-giap8 sim-lai7 khng3 giau5-gi5.  I bo5 teh liau5-bang7 Bi2-sai3-a, beh chiau3 chit khoan2 lang5 sou2 liau7 boe7-tioh8 e5 hoat-tou7 lai5 chhut-hian7.  Toa7-bin7 i si7 lau7 toa7-lang5, siuN ke3-thau5 soe3-ji7, bo5 khoai3-khoai3 lai5 thiaN chit e5 siau3-lian5 lang5 sou2 kong2 e5 oe7, lai5 hoah8 i e5 kha khi3 chhe7 Ia5-sou.  I eng7 tong-si5 hit ho7 teh biau2-si7 lang5 e5 siok8-gu2, lai5 in3 kong2, “Na2-sat-lek8 kiam2-oe7 chhut sim2-mih8 ho2-mih8 mah?”
	Hui-lek8 bo5 ai3 kap i saN pian7-lun7.  I chi2-u7 kong2, “Lai5 khoaN3!”  Si7 lai5 khoaN3!  Lan2 tui3 hiah e5 giau5-gi5 Ia5-sou e5 lang5 te7-it ho2 e5 in3-tap, chiu7-si7 chit khoan2 e5 oe7.  Hui-lek8 sim-lai7 teh siuN7, lang5 na7 lai5 kiN3-tioh8 Ia5-sou, bun7-toe5 chiu7 kai2-koat.  Lang5 na7 oa2-lai5 khoaN3 Ia5-sou chit8-e7, thiaN Ia5-sou kong2 chit8-ku3, hit e5 kong-hau7 si7 khah iaN5 it-chhe3 e5 pian7-lun7.  sou2-i2 Hui-lek8 u7 chhoa7 Na2-tan3-giap8 chhut-lai5 kiN3 pat8 e5 hak8-seng.  “Ia5-sou khoaN3-kiN3 Na2-tan3-giap8 chiu7-kun7 I” (koh chit8-pai2 chu3-i3 ti7 Iok-han7, chaiN2-iuN7 koh teh hoe5-siong2 Chu2 e5 bak8-chiu e5 khoan2-sit), chiu7 chi2 i kong2, “Li2 khoaN3, chin-chiaN3 si7 I2-sek-liat8 lang5, sim bo5 khui2-khiat e5.”
	Ia5-sou chit8-e7 khoaN3 i, chiu7 tit-tioh8 Na2-tan3-giap8, hou7 i e5 sim-sin5 chek-si5 kap I kiat-lian5.  In-ui7 ti7 lang5 e5 lai7-bin7 u7 hit ho7 ti-kak e5 pun2-leng5 ti7-teh, tui3 chit e5 pun2-leng5 ti7 choan5 se3-kai3 hoan7-na7 u7 seng5-sit8 e5 lang5, tai7-ke chiah khoai3-khoai3 siong-thong kok lang5 e5 i3-chi3.
	Na2-tan3-giap8 u7 ian5-chhian5 tiap-a2(**tiap8-a2)-ku2, chiu7 mng7 kong2, “Tui3 ta2-loh8 bat goa2?”
	“Ah, goa2 long2 bat li2.  Hui-lek8 iau2-be7 kio3 li2, li2 ti7 bu5-hoa-ko2 chhiu7 kha, goa2 i2-keng khoaN3-kiN3 li2 lah.”
	Na2-tan3-giap8 thiaN hit ku3 oe7 liau2, oe7 hiah kam2-tong7 i e5 sim, si7 in-ui7 u7 tam7-poh8 li2-iu5 ti7-teh.  I m7-si7 kan-ta ui7-tioh8 chai-iaN2 Ia5-sou u7 hit ho7 chhiau chu7-jian5 e5 ti3-hui7, lai5 chai-iaN2 i u7 tiam3 ti7 bu5-hoa-ko2 chhiu7 kha teh thak8 Seng3-chheh, sou2-i2 chiah hiah hoaN-hi2 lai5 piau2-si7 hit e5 kek8 ki5-iN7, seng5-sit8, oan5-choan5 e5 sin3-hok8.  Put-ko3 lan2 thang lai5 siuN7 hit e5 in-toaN.  Phi3-ju7 lai5 kong2, lan2 na7 siam2-pi7 khi3 ti7 bu5-hoa-ko2 chhiu7-e7, am3-am3 bo5 lang5 khoaN3-kiN3 e5 sou2-chai7, u7 chhim-chhim keng-giam7 cheng-sin5-chiuN7 e5 choan2-ki, lai5 ka-ki7 chit8 lang5 kap Siong7-te3 saN-kap ti7-teh; iu7-koh lan2 tui3 khoaN3-tioh8 Ia5-sou e5 bin7-mau7, i2-kip8 thiaN-tioh8 I e5 oe7 lai5 chai-iaN2 I long2 chai lan2 tiam3 ti7 hit e5 pi3-bit8 e5 sou2-chai7 ti7 sim-lai7 sit8-chai7 sou2 teh siuN7, sou2 teh ng3-bang7 e5, sim7-chi3 soa3 toa7-toa7 tong5-cheng5 lan2, ti7 hit-si5 lan2 un2-tang3 beh chin chhiN-kiaN, oe7 piN5-piN5 kap Na2-tan3-giap8 siang7-khoan2, eng7 hit ho7 thang kiaN-hiaN5, u7 li2-kai2 e5 oe7 lai5 au5-kio3 kong2, “Liap8-pi2, li2 chiu7-si7 Siong7-te3 e5 KiaN2!  I2-sek-liat8 e5 Ong5!”
	Si7 lah!  Ia5-sou si7 Siong7-te3 e5 KiaN2!  Chong2-si7 chit tiap8 I si7 khah ai3 un2-bat8 I e5 Sin5-seng3, khah ai3 khoaN3 choe3 chhin-chhiuN7 in e5 chit8-e5, lai5 kap chiah e5 siau3-lian5 e5 peng5-iu2 saN-kap kau-poe5.  Sou2-i2 I u7 eng7 I it-seng sou2 te7-it ai3 e5, hit-ku3“Jin5-chu2”e5 chheng-hou, i3-su3 si7 phou2-thong lang5 e5 kiaN2, lai5 in3-tap i, kong2, “Goa2 sit8-sit8 ka7 lin2 kong2, Lin2 beh khoaN3-kiN3 thiN khui, Siong7-te3 e5 thiN-sai3 chiuN7-loh8 ti7 Jin5-chu2 e5 teng2-bin7.”  Chit e5 in3-tap tu2-tu2 si7 sim2-mih8 i3-su3, lan2 si7 bo5 thang khoai3-khoai3 liau2-kai2.  Put-ko3 lan2 chai keng3-khian5 e5 Iu5-thai3 lang5, si7 koaiN3-si3 ti7 tak8 jit8 hian-khui Ku7-iok e5 Seng3-chheh, lai5 bek8-siong2 hit tiong-kan kui2 cham7 e5 to7-li2.  Sou2-i2 lan2 thang phah-sng3, Na2-tan3-giap8 ti7 hit cha2-khi2, tiam3 bu5-hoa-ko2 chhiu7-e7, si7 tu2-tu2 teh sam3-su Nga2-kok e5 iN7-siong7, i2-kip8 ti7 hit e5 lau5-thui teh chiuN7-loh8 e5 Siong7-te3 e5 thiN-sai3 e5 su7.  Kiam2-chhai2 Ia5-sou e5 oe7, si7 tui3-tui3 ti7 i sou2 thak8 e5, tui3 an2-ni hou7 Na2-tan3-giap8 it-hoat chhim-sin3, chai-iaN2 khia7 ti7 i e5 bin7-cheng5 chit e5 Ia5-sou, si7 oe7 bat i e5 sim-lai7 tak8 hang7 e5 sim-su.

Lan2 ai3 siuN7-tioh8 chit e5 lau7 hak8-seng u7 chaiN2-iuN7 eng7 keng3-ui3 e5 liam7-thau5 lai5 ki3-tit cha2 siau3-lian5 si5-tai7 e5 su7.  Lan2 ai3 siuN7-tioh8 Siong7-te3 u7 chaiN2-iuN7 chhu2 lang5 e5 iuN7-siuN3, lai5 ka3-si7 chiah e5 siau3-lian5 lang5 li2-kai2 chong-kau3.  I e5 hoat-tou7 si7 bo5 eng7 li2-khi3 lai5 lun7-cheng3 Siong7-te3, ma7 bo5 kong2-khi2 choe7-jin5 e5 un7-mia7 siaN2 khoan2, lai5 phah chhiN-kiaN in e5 sim, chi2-u7 si7 eng7 thiaN3-thang3 kap in choe3 peng5-iu2, lai5 hou7 in bat I.  Choan5 Hok-im e5 lek8-su2 u7 am3-si7 lan2 chai, Ia5-sou u7 chin ki5-iN7 e5 khip-in2-lat8 ti7-teh.  Lang5 na7 u7 seng5-sit8, chiu7 thang tui3 ti-kak e5 pun2-leng5 lai5 hoan-geng5 I.  lai5 thiaN3-thang3 I.  Cheng3 hak8-seng be7 bian2-tit u7 hit ho7 e5 keng-giam7.

	Cha2 si7 an2-ni, chiu7 hian7-kim ma7-si7.  Chiah e5 siau3-lian5 e5 hak8-seng, si7 choe3 tak8 si5-tai7 bu5-sou3-ban7 e5 lang5 e5 tai7-piau2, piau2-beng5 lan2 long2 si7 tui3 ti7 lan2 sou2 u7 hit e5 ti-kak e5 pun2-leng5, i2-kip8 I e5 jin5-keh e5 khip-in2-lat8 lai5 kun7-oa2 I.  Sit8-chai7 Ia5-sou put-si5 to u7 thang tit-tioh8 hit ho7 khiam-sun3, seng5-sit8 e5 lang5 lai5 kun7-oa2 I, bo5 m7-si7 in-ui7 an2-ni.  Lan2 khiok si7 boe7 thang chhin-chhiuN7 in e5 khoan2, lai5 tiam3 ti7 I e5 sin-piN, iau2-ku2 kiam2-chhai2 lan2 na7 eng7 ki5-to2 lai5 kang2-kiu3 lan2 chit pun2 e5 Ki-tok-toan7, sim-lai7 chin-chiaN3 ai3 beh bat I, hit si5 lan2 e5 sim-sin5 iu5-goan5 oe7 chhin-chhiuN7 chiah e5 siau3-lian5 lang5 chit8 poaN, un2-tang3 oe7 hou7 I giu2--khi3, soa3 lai5 sin3-kho3 I, iah8 chhiat-chhiat ng3-bang7 oe7 thang sio2-khoa2 lai5 oh8 I e5 khoan2-sit.
	Chhin-chhiuN7 an2-ni, siat-su2 lan2 ti7 sim-lai7 na7-si7 i2-keng bat I, lan2 ti7-chia tioh8 koh chai-iaN2, iau2 u7 chit8-hang7 iau3-kin2 e5 kau3-hun3 hian2-chhut ti7 chit e5 kou3-su7 e5 piau2-bin7.  Cha2-si5 chiah e5 hak8-seng teh khui-khoah I e5 chong-kau3 e5 hoat-tou7, chi2-u7 si7 chio peng5-iu2 lai5 bat Ia5-sou ji5-i2.  Siat-su2 lan2 tak8-lang5 na7 oe7 chhin-chhiuN7 an2-ni lai5 choe3, Siong7-te3 Kok e5 sit8-hian7, si7 liam5-piN e5 su7.  Goa2 ti7 teng2-jit8, chhau3-tu2-kham2 u7 thak8-tioh8 chit8 e5 khah-cha2 e5 lang5 sou2 tu3 e5 chheh, ti7 i e5 chheh-nih8 u7 ki3-chai3 chit8 hang7 khah ki5-koai3, thang chhiN-kiaN e5 ki3-su7 kong2, “Siat-su2 tui3 kin-ni5 khi2, kan-ta u7 100 e5 chin-sit8 e5 Ki-tok-tou5, koat-sim ti7 tak8-ni5 ku2 beh kok-kok in2-chhoa7 chit8 e5 peng5-iu2 lai5 bat i e5 Chu2, chiu7 choan5 se3-kai3 ti7 25 ni5 ku2 si7 long2 beh hang5-hok8 ti7 Chu2 e5 kha-e7.”  Goa2 khi2-thau5 thak8 liau2 bo5 sim2-mih8 beh sin3, chong2-si7 goa2 giah8 pit chit8-e7 sng3-khoaN3, to sit8-chai7 u7 iaN2.  Kin-ni5 100, me5-ni5 200, au7-ni5 400, 800, 1600, chhin-chhiuN7 an2-ni, tak8 ni5 tit-tioh8 ka-pe7.  Kau3 25 ni5 au7 si7 thang tit-tioh8 16 ek lang5, chhiau-ke3 choan5 se3-kai3 e5 jin5-khau2.  Peng5-iu2 in2-chhoa7 peng5-iu2, tang5-phoaN7 in2-chhoa7 tang5-phoaN7, lau7-bu2 in2-chhoa7 soe3-kiaN2.  Ah!  Hu7-jin5-lang5 ah, Siong7-te3 u7 chiok-hok lin2, sit8-chai7 chha-put-to si7 chi2-u7 lin2 u7 teh choe3 chit e5 kang na7-tiaN7.  sit8-chai7 chha-put-to tak8 e5 choe3 lau7-bu2 e5 lang5 long2 him-bou7 i e5 soe3-kiaN2 lai5 bat Ia5-sou.  Kin-a2-jit8 Siong7-te3 e5 Seng3-kok, si7 tui3 hu7-jin5-lang5 e5 khui3-lat8, u7 chin3-pou7 kau3 chhin-chhiuN7 an2-ni.



Te7-4 chiuN	Ka-Na2 e5 Hun-In

	Ke3 saN-jit8 au7, chiu7-si7 ke3-lai5 e5 pai3-saN, Ia5-sou u7 khi3 chit8 e5 hiuN-sia7 hu3 hun-in e5 ian5-siah8.  Chit e5 hun-in si7 u7 hian2-chhut tiong7-iau3 e5 hau7-ko2, put-chi2 u7 eng2-hiong2 ti7 I e5 it-seng e5 su7-giap8.  Iok-han7 ti7 hit jit8 u7 kap Ia5-sou choe3-tin7 khi3, u7 kong2, “e7-saN jit8 ti7 Ka-li7-li7 e5 Ka-na2, u7 hun-in e5 ian5-siah8; Ia5-sou e5 lau7-bu2 ti7-hia; Ia5-sou kap I e5 hak8-seng ia7 hou7 in chhiaN2 khi3 hu3 ian5-siah8.”
	Lan2 hian-khui Seng3-chheh khoaN3-liau2 chai-iaN2 Ia5-sou e5 lau7-bu2 si7 chu2-iau3 e5 tong-su7-chia2, koh chai3 khoaN3 I e5 lau7-bu2 u7 teh khoa3-lu7 in e5 siat-pi7, lai5 hoan-hu3 chhe-eng7 e5 lang5, sou2-i2 tui3 chiah e5 su7-sit8 hou7 lan2 thang chhui -li2, chit e5 hun-in beng5-beng5 si7 I e5 chhin-chok8 lai7 e5 hun-in.  Na7 m7-si7 sin-niu5, chiu7-si7 sin-kiaN2-sai3 si7 Ia5-sou e5 kun7-chhin.  Lan2 thang siong2-siong7, hit jit8 chit e5 sin-niu5 un2-tang3 u7 ti3 sui2 koh phek-peh8 e5 phe3, ia7 chhah chhiN-chhui3 e5 chhiu7-ki, sim-lai7 put-chi2 hoaN-hi2, put-chi2 tek-i3, in-ui7 Ia5-sou u7 lai5 hu3 i e5 hun-in.  Toa7-bin7 tui3 soe3-han3 e5 si5, i chiu7 bat Ia5-sou, in-ui7 in e5 chhu3 saN-li7 chi2-u7 si3-eng-li2 e5 lou7-cham7.  Kiam2-chhai2 i choe3 gin2-na2 e5 si5, bat kap choe7-choe7 gin2-na2 phoaN7 choe3-he2 lai5 Ia5-sou e5 kang-tiuN5, thiaN Ia5-sou kong2 kou3-su7 ia7 ku2 kaN2, sou2 i2 chit e5 hap8-hun-sek si7 i e5 hoaN-hi2 e5 jit8, i chin him-bou7 i e5 chhin-lang5 Ia5-sou chhut-sek8, in-ui7 i put-chi2 chun-keng3 I, thiaN3-thang3 I, khoaN3 I choe3 chit8 e5 toa7-hiaN, iu7-koh in-ui7 Ia5-sou chit-tiap8 i2-keng chiaN5-choe3 tui3 Siong7-te3 sou2 chhe-lai5 e5, chit e5 chhut-mia5 e5 sian-siN, tui3 an2-ni i it-hoat him-bou7 Ia5-sou lai5 chhut-sek8, thang eng5-kng i e5 hap8-hun-sek, thang lai5 khoaN3-kiN3 i e5 heng7-hok, ia7 ng3-bang7 thang tit-tioh8 I e5 chiok-hok.
	Ia5-sou ko2-jian5 u7 chhut-sek8 i e5 hap8-hun-sek.  I ti7 sim-lai7 put-si5 u7 chun5 ui2-tai7 e5 su-siuN2, ke3-ek8 kap chek-jim7, chai-iaN2 I si7 beh lai5 tam-tng jin5-lui7 e5 un7-mia7, sou2-i2 chiah hoaN-hi2 lai5 seng5-siu7 in e5 chiau-thai7。Tui3 an2-ni, Ia5-sou put-chi2 hoaN-hi2 lai5 hu3 in-e5 hun-in.
	U7 choe7-choe7 lang5 teh siuN7 kong2, Ia5-sou si7 choe3 chit8 e5 kek8 giam5-siok, hu7 gi7-bu7 lang5, khi3 hu3 hit e5 hun-in, oan2-jian5 chhin-chhiuN7 chit8 e5 u7 ui-giam5 e5 bok8-su beh khi3 hu3 lang5 e5 hun-in, thang soa3 eng7 keng3-khian5 e5 oe7 lai5 khou2-khng3 lang5-kheh.  Toan3-toan3 m7-si7!  Tui3 hit khoan2 e5 thai3-tou7, Ia5-sou si7 kek8 put chu7-jian5, kek8 m7-ai3, si7 boe7 oe7 tong5-cheng5.  I chhut-sek8 hit e5 hun-in, si7 in-ui7 I u7 hoaN-hi2 hun-in.  Ti7 se3-kan bo5 chit8-lang5 bat chhin-chhiuN7 Ia5-sou e5 khoan2, u7 hiah-nih8 khoai3-lok8 jin5-seng.  I sit8-chai7 si7 chin thiaN3-thang3 jin5-seng, I si7 u7 hiong2-siu7 tak8 ho7 e5 khoai3-lok8.  I si7 u7 liah8 chu7-jian5 choe3 khoai3-lok8.  I si7 u7 khoaN3 soe3-han3 gin2-na2 choe3 khoai3-lok8.  I si7 u7 hoaN-hi2 kap lang5 choe3 peng5-iu2 saN kau-poe5, chai-iaN2 che si7 bo5 boe7 eng7-tit e5 su7.  I si7 put-chi2 hoaN-hi2 ai3 kap sia7-hoe7 e5 lang5 saN-kap choe3-he2 kau-poe5, lai5 hoaN-hi2 ke3-jit8; tek8-piat8 tui3 hiah e5 kho2-lin5 e5, koh khah si7 an2-ni, ti3-kau3 Hoat-li7-sai3 lang5 soa3 chheng I choe3 tham-chiah8 houN3-chiu2 e5, thiu-hiong3 e5, i2-kip8 choe7-jin5 e5 peng5-iu2.  U7 iaN2 chit e5 oe7 si7 oan3-hun7 hui2-pong3 e5 oe7, chong2-si7 u7 chit8-tiam2 lan2 thang chu3-i3, chiu7-si7, siat-su2 na7 m7-si7 I sit8-chai7 si7 u7 chin hoaN-hi2, lai5 kap sia7-hoe7 e5 lang5 saN-kap kau-poe5, soa3 eng7 hoaN-hi2 e5 sim lai5 hiong2-siu7 I e5 saN-tng3, chiu7 koat-toan3 bo5 u7 chit ho7 hui2-pong3 e5 oe7 chiah tioh8.

	Sit8-chai7 Ia5-sou na7-si7 kau3 hia, khoai3-lok8 chiu7 te3 kau3 hia, in-ui7 I pun2-sin si7 put-chi2 khoai3-lok8 e5 lang5.  I ti7 hun-in e5 ian5-toh si7 chin hoaN-hi2, lai5 kong2 lai5 chhio3.  I sim-lai7 si7 put-chi2 him-bou7 ai3 kap cheng3-lang5 choe3-he2.  I si7 siong5-siong5 ai3 po-chiong2 hiah e5 sit-chi3 e5 lang5.  I kong2, An li2 e5 sim, si7 goa2; m7-bian2 kiaN!  ChaiN2-iuN7? chu7-jian5 in-ui7 I pun2-sin si7 khoai3-lok8 e5 lang5.  Kin-a2-jit8 ti7 se3-kan te7-it khoai3-lok8 e5, chiu7-si7 hiah e5 oe7 eng7 ho2 lai5 li7-ek pat8-lang5 e5, sim-lai7 siong5-siong5 khoai3-lok8 lai5 giong2-bong7 Siong7-te3, lai5 oan5-choan5 sin3-kho3 Siong7-te3 e5 lang5, chiu7-si7 hiah e5 ti7 sim-lai7 u7 khng3 bu5 han7-liong7 e5 lok8-koan e5 lang5, lai5 khak-sit8 chai in u7 choe3-au7 e5 seng3-li7, ia7 chai, si2 chiu7-si7 teng5-chai3 chhut-si3 ti7 hit e5 khah hong-seng7 e5 se3-kai3, iu7-koh chai-iaN2 choe7-ok ti7 u7 chit8-jit8 beh eng2-oan2 biat8-bo5.  Siat-su2 lan2 na7-si7 u7 oh8 Ia5-sou e5 khoan2, lan2 tak8-lang5 tiaN7-tioh8 si7 oe7 chiaN5-choe3 heng7-hok khoai3-lok8 e5 lang5.
	Put-tan3 si7 an2-ni, I it-seng sou2 hoaN-hi2 e5, chiu7-si7 ai3 pang-chan7 hiah e5 bo5 sin5-seng3 e5 lang5, chiaN5-choe3 sin5-seng3; sim bo5 peng5-an e5, chiaN5-choe3 u7 peng5-an.  Iu7-koh I u7 kam2-kak, ti7 teng2-bin7 hit e5 bu5-han7 e5 heng7-hok e5 sim5-seng3 e5 se3-kai3, si7 u7 jiat8-jiat8 eng7 tong5-cheng5 e5 sim teh khoaN3-kou3 I.  I ti7-teh hoaN-hi2 chit8 e5 choe7-jin5 hok8-to3 si3-chiaN3 e5 seng-oah8 e5 si5, I si7 iu5-goan5 u7 thiaN-tioh8 Siong7-te3 e5 cheng3 thiN-sai3 ti7-teh hoaN-hi2 khoai3-lok8 e5 siaN.
	Goa2 teh ki5-koai3, m7-chai lan2 it-poaN tui3 ta2-loh8 lai5 siuN7 kong2, Ia5-sou si7 iu-chhiu5 e5 bin7-mau7 e5 lang5.  Chhin-chhiuN7 chit ho7 e5 khoaN3-hoat, tek-khak m7-si7 chhut tui3 Hok-im-su e5 kou3-su7.  Lan2 thang liau7 chit ho7 e5 khoaN3-hoat, si7 chhut tui3 I2-sai3-a e5 u7-gian5, in-ui7 ti7-hia u7 teh kong2-khi2 “I siong5-siong5 tu2-tioh8 kan-khou2; sim-lai7 toa7 hoan5-lo2.”  U7 choe7-choe7 ui2-tai7 e5 bi2-sut8-ka, put-si5 to teh oe7 hit khoan2 iu-chhiu5 e5 bin7-mau7 e5 Ia5-sou; tui3 an2-ni, lan2 ai3 than3 hit e5 khoan2, lai5 thak8 Ia5-sou it-seng e5 kou3-su7; ki5-sit8 che si7 ke3-thau5 e5 sou2-chai7 ti7-teh.  U7 iaN2!  I u7 tam-tng lan2 e5 kan-khou2, taN lan2 e5 piN7-thiaN3.  Lan2 ai3 eng7 thiaN3-thang3, kam2-sia7 e5 sim, lai5 seng5-jin7 chit-tiam2.  Chong2-si7 thoe3 pat8-lang5 lai5 kan-khou2, lai5 si2, to m7-si7 kong2, tui3 an2-ni chiu7 oe7 hoe3-bo5 hit e5 ui2-tai7 e5 sim-sin5 sou2 u7 e5 hoaN-hi2 kap khoai3-lok8.  M7-si7 chai7 hit-khoan2 jiat8-sim kam-goan7 pang3-sak ka-ki7 e5 lang5 teh khoaN3, hi-seng e5 heng5-ui5 chiu7-si7 chit8 hang7 e5 khoai3-lok8.  Chhi3-mng7, ti7 chian3-tiuN5 pun2-sin kap si2 choe3 peng5-iu2 e5 peng, oe7-hiau2 tong5-cheng5 hiah e5 tioh8-siong e5, lai5 kng i tng2-lai5 khan3-hou7, hit-si5 i e5 sim-sin5 kiam2 u7 iu-chhiu5?  Sou2-i2 goa2 teh siuN7, Ia5-sou oe7 thang thoe3 pat8 lang5 lai5 si2, sit8-chai7 si7 hou7 Ia5-sou e5 lai7-bin7 seng-oah8 ke-thiN chit8 hoan e5 hoaN-hi2 khoai3-lok8 chiah tioh8.
	Chiau3 lang5 e5 i3-su3 lai5 kong2, I ti7 it-seng oe7-thang khah-iaN5 se3-kan, si7 in-ui7 I e5 sim-lai7 put-si5 u7 hoaN-hi2 khoai3-lok8.  I koat-toan3 si7 bo5 sit-loh8 chit-ho7 e5 sim.  Lian5 ti7 kek8 pi-chham2 e5 jit8, I ma7-si7 bo5 sit-loh8.  Iau2-be7 khi3 Khek-se-ma2-ni5 hng5 e5 saN tiam2 cheng cheng5, I ma7 iau2-koh hou7 cheng3 hak8-seng lai5 siuN7-tioh8 in ti7 i2-cheng5 sou2 u7 e5 khoai3-lok8 e5 seng-oah8, iu7-koh I e5 choe3-au7 e5 ng3-bang7, iu5-goan5 si7 ai3 in beng5-pek8, lian5 I li7-khui in khi3 liau2-au7, ti7 se3-kan I sou2 u7 e5 hoaN-hi2, to iu5-goan5 beh kap in ti7-teh, hou7 in thang tit-tioh8 koh khah chhiong-seng7 u7 hoaN-hi2 moa2-moa2 e5 seng-oah8.  Sit8-chai7 Ia5-sou khah-cha2 ti7 se3-kan kap I e5 hak8-seng teh kau-poe5 e5 tiong-kan sou2 tit-tioh8 e5 hoaN-hi2, si7 ti7 chit se3-kan be7-bat u7 lang5 keng-giam7--tioh8 e5.  I pun2-sin u7 chit8 jit8 bat tui3 I e5 hak8-seng kong2, iah8 lan2 thang siuN7, tek-khak si7 eng7 chhio3 gi7-gi7 e5 bin7-mau7 lai5 kong2, “Lan2 si7 chhin-chhiuN7 hu2-hu7, ti7 sin-hun e5 lu2-heng5 tiong, Lan2 si7 kap sin-kiaN2-sai3 saN-kap ti7-teh e5 ho7-chhoa7 e5.”  U7 hit-ho7 bin7 tai3 iu-chhiu5 e5 Hoat-li7-sai3 lang5 lai5 mng7 Ia5-sou kong2, “Li2 e5 hak8-seng bo5 kim3-chiah8, si7 chaiN2-iuN7?”  Ia5-sou chiu7 ka7 in kong2, “Goan2 m7-bian2 kim3-chiah8, ai-siong; goan2 tai7-ke si7 chin khoai3-lok8; sin-kiaN2-sai3 kap ho7-chhoa7 e5 lang5 saN-kap ti7-teh, ho7-chhoa7 e5 lang5 kiam2 oe7 ai-siong mah?  Tok8-tok8 si5-jit8 beh kau3, sin-kiaN2-sai3 tui3 in tiong-kan bo5--khi3, hit-si5 in chiu7 beh kim3-chiah8.  Chit-tiap8 tioh8 theng3-hau7 kau3 hit e5 si5 kau3, chiah thang kim3-chiah8 ai-siong.”  M7-si7!  Ia5-sou m7-si7 hit-ho7 iu-chhiu5 e5 bin7-mau7 e5 lang5.  Chiau3 lan2 sou2 chai, I e5 jin5-keh put-si5 u7 khip-in2-lat8; m7-ku2 iu-chhiu5 e5 bin7-mau7 khah-siong5 si7 bo5 kah loa7 u7 khip-in2 e5 lat8 ti7-teh.  Lan2 m7-ai3 u7 hit khoan2 e5 bin7-mau7, I ma7-si7 m7-ai3.  Lian5 tui3 hak8-seng I ia7-si7 hoaN-hi2 an2-ni ka7 in kong2, “Lin2 kim3-chiah8 e5 si5, boh8-tit chhin-chhiuN7 ke2-ho2 e5 lang5 tai3 iu-iong5,”

	Ia5-sou si7 Siong7-te3.  Lan2 na7 khoaN3-kiN3 Ia5-sou si7 chin khoai3-lok8 khi3 hu3 hun-in e5 ian5-siah8, hit-si5 lan2 thang tui3 Ia5-sou lai5 chai-iaN2 Siong7-te3 e5 chhin-chhiat e5 seng3-chit kau3 ta2-loh8.  Siong7-te3 e5 sim si7 u7 hoaN-hi2 lan2 lang5 e5 hun-in.  Siong7-te3 e5 sim si7 u7 hoaN-hi2 lang5 tit-tioh8 khoai3-lok8.  Ti7 Ka-li7-li7 e5 Ka-na2, lan2 u7 khoaN3-kiN3 chit e5 Eng2-oan2 e5 Ki-tok, kek8 chiau3 chu7-jian5, chiau3 lang5 e5 khoan2, hoaN-hi2 lai5 chhut-sek8 hit e5 hiong-chhoan lang5 soe3-soe3 e5 hun-in, ia7 u7 tong5-cheng5 in nng7 e5 ai3-jin5 ti7 hun-in e5 hoaN-hi2, soa3 chin3 chit8-pou7. ai3 lan2 ti7 sim-nih8 oe7 siuN7 kong2, Che si7 Siong7-te3 e5 thai3-tou7.  Che si7 Siong7-te3 e5 sim-i3.  Siong7-te3 chu7-jian5 si7 put-chi2 koan-sim ti7 lan2 e5 chiaN5-seng3, lan2 e5 seng3-kiat.  Chong2-si7 m7-si7 chhin-chhiuN7 hit-ho7 ui-giam5 e5 bok8-su, kan-ta koan-sim ti7 kau3-hoe7, soat-kau3, tian2-le2, khah bo5 koan-sim ti7 jin5-seng e5 khoai3-lok8 e5 tai7-chi3.  Lan2 e5 Pe7 Siong7-te3 si7 u7 koan-sim ti7 I e5 cheng3 kiaN2-ji5 it-chhe3 sou2 u7 sim-sek e5 su7.  I si7 u7 hun7 ti7 jin5-lui7 it-chhe3, siok8 ti7 seng3-kiat kap khoai3-lok8 e5 su7.  I si7 u7 seng3-piat chiok-hok it-chhe3 jin5-lui7 e5 koan-he7.  I si7 u7 chhu3-bi7 ti7 khong-tiong e5 pe-chiau2, soaN-nih8 e5 ia2-hoe, ti7 chhau2-pou teh thiau3-bu2 e5 soe3-chiah iuN5-a2, ti7 chhi7-tiuN5 teh thit-tho5 e5 gin2-na2, i2-kip8 lau7-bu2 tui3 eN-a2 sou2 hian2-chhut hit e5 jin5-chu5 e5 sim, i2-kip8 siau3-lian5 e5 sin-niu5, ui3 siau2-le2 teh m7-kaN2 kiN3 sin-kiaN2-sai3 e5 bin7.  Siong7-te3 si7 ai3 lan2 oe7-hiau2 khoai3-lok8 jin5-seng.  Siong7-te3 u7 chhong3-cho7 im-gak8, ge7-sut8, thang hou7 lan2 tit-tioh8 khoai3-lok8.  Siong7-te3 u7 hou7 lan2 oe7-hiau2 kong2 chhio3-khoe e5 oe7, thang pang-chan7 lan2 khah khoai3 kiaN5 jin5-seng kham-khiat8 e5 lou7-cham7.  Hoan7-na7 oe7 hou7 lang5 e5 sim chiaN5-choe3 khoai3-lok8 hit-ho7 bo5 sia5-khi3 e5 kong2-chhio3, si7 teh kiaN5 ti7 ThiN-nih8 e5 Pe7 Siong7-te3 e5 chi2-i3.  Lan2 kiam2 bo5 siuN7 kong2, chong-kau3 ki5-sit8 si7 kek8 tan-sun5, sui2 e5 su7 mah?  Siat-su2 lan2 na7-si7 eng7 Ia5-sou e5 kian3-kai2 lai5 hak8-sip8 i, lan2 kiam2 bo5 siuN7 kong2, chong-kau3 si7 koh-khah oe7 giu2 soe3-han3 gin2-na2 e5 sim e5 su7 mah?

	In e5 hun-in si7 u7 tu2-tioh8 chin hui3-khi3 e5 su7.  ChhiaN2 oe7 ki3-tit, chit e5 si7 choh-sit lang5 e5 hun-in.  Chu2-ka si7 song3-hiong e5 lang5, beh lai5 khui hun-in e5 ian5-siah8, chiN5 cham2-jian5 si7 u7 khah an5.  Sou2-i2 ian5-siah8 kiaN5 kau3 tiong-cham7 e5 si5, u7 tu2-tioh8 theng5-chi2 e5 kan-khou2.  In-ui7 tut8-jian5-kan hoat-kian3--tioh8 chiu2 bo5 kau3-giah8.  U7 lang5 kiam2-chhai2 beh kong2, che put-ko3 si7 sio2-khoa2 e5 su7.  Iau2-ku2 hu7-jin5-lang5 chiu7 bo5 beh an2-ni phah-sng3.  Bo5 lun7 siaN2 khoan2, Ka-na2 hit e5 sin-niu5 sim-lai7 un2-tang3 ma7 bo5 beh siuN7 kong2 si7 sio2-khoa2 su7.  I chai, i i2-kip8 sin-kiaN2-sai3 ti7 cheng3 peng5-iu2 e5 bin7-cheng5 si7 chin kian3-siau3.  Ia5-sou ma7-si7 bo5 kong2 che si7 sio2-khoa2 e5 su7.  Ia5-sou chai, chu2-ka e5 lang5 si7 khah ai3 u7 the2-bian7, iah8 chai, ti7 hit ho7 si5-chun7 bo5 kau3-giah8 thang ho2 khoan2-thai7 lang5-kheh, si7 chin kian3-siau3.
	Ia5-sou e5 lau7-bu2 aN3 ti7 I e5 hi7-khang piN, soe3-soe3 siaN tui3 I kong2 --- goa2 teh liau7, chi2-u7 Iok-han7 u7 thiaN-kiN3 na7-tiaN7 --- “In bo5 chiuq2 lah.”
	Kiam2 si7 Ma2-li7-a him-bou7 ai3 khoaN3 I kiaN5 sin5-jiah mah?  Lan2 khiok si7 boe7 thang kong2 an3-choaN2, I to iau2-be7 kiaN5 sim2-mih8 sin5-jiah, iu7-koh lan2 un2-tang3 beh siuN7 sin5-jiah si7 siok8 ti7 khah ko-siong7 e5 si5 chiah tioh8 kiaN5 e5, khah m7-si7 ti7 ian3-sek8 e5 si5 lai5 kiaN5 e5 su7.  Kiam2-chhai2 tui3 Iok-sek ke3-sin liau2-au7, Ma2-li7-a tak8 pai2 u7 tu2-tioh8 khun3-lan5, chiu7 koaiN3-si3 oa2-kho3 I lai5 kai2-koat, sou2-i2 chit-tiap8 chu7-jian5 ia7 ai3 lai5 khoaN3 I.  Ma2-li7-a chai-iaN2 I un2-tang3 oe7 tau3 khoa3 sim, siat-su2 I na7 oe7 thang choe3, tiaN7-tioh8 si7 oe7 eng7 hoat-tou7 lai5 pang-chan7 in.  Kiat-kiok8 lai5 kong2, lian5 lan2 na7 u7 tu2-tioh8 sim2-mih8 khun3-lan5, lai5 chhe7 Ia5-sou, tui3 I kong2-khi2, lai5 kiu5 I e5 pang-chan7, che to m7-si7 m7-ho2 e5 sin3-giong2.
	Put-ko3 Ia5-sou tui3 I e5 lau7-bu2 sou2 in3-tap e5 oe7, u7 piau2-beng5 ti7 I e5 sim-lai7, chai-iaN2 lau7-bu2 teh chhui-pek I lai5 kiaN5 sin5-jiah.  I sou2 in3-tap hit ku3 oe7, chiau3 lan2 sou2 hoan-ek8 e5, thiaN-liau2 si7 cham2-jian5 khah keh8-hi7 e5 khoan2,  “Hu7-jin5-lang5 ah, goa2 kap li2 u7 sim2-mih8 kan-siap8.”  Chong2-si7 lan2 chi2-u7 si7 thak8-tioh8 I e5 piau2-bin7-chiuN7 e5 oe7 na7-tiaN7, lan2 bo5 thiaN-tioh8 I sou2 in3-tap e5 khau2-im, a2-si7 I e5 bak8-chiu e5 piau2-hian7 e5 khoan2-sit, in-ui7 che si7 cham2-jian5 u7 koan-he7 ti7 hit e5 i3-su3.  Ia5-sou kio3 I e5 lau7-bu2 kong2, Hu7-jin5-lang5 ah, si7 chhin-chhiuN7 chin phaiN2 thiaN e5 khoan2, chong2-si7 ki5-sit8, che si7 peng5-siong5 teh chheng-hou e5 hoat-tou7.  Li2 khoaN3! lian5 ti7 hit ho7 teh piau2-si7 chun-keng3 kap thiaN3-thang3 e5 si5, to iu5-goan5 si7 chheng-hou an2-ni.  Lan2 oe7 ki3-tit A-kou2-su-tok ia7 u7 eng7 an2-ni lai5 chheng-hou lu2-ong5 Khu-le2-o-pa-to-lah (Cleopatra).  Ti7 kou2-cha2 e5 kui3-chok8 kai-kip, iu5-goan5 si7 eng7 siang7 chit khoan2 e5 chheng-hou.  Tui3 hit e5 ti7 bong7-nih8 teh thi5-khau3 e5 Boat8-tai7-liap8 e5 Ma2-li7-a, Ia5-sou iu5-goan5 chiau3 an2-ni chheng-hou i.  Iu7-koh lan2 oe7 ki3-tit, I tui3 Sip8-ji7-ke3 lai5 tui3 I e5 lau7-bu2 sou2 lau5 lim5-chiong e5 ui5-gian5, ma7-si7 kong2, “Hu7-jin5-lang5 ah, khoaN3, li2 e5 kiaN2.”  Ki5-sit8 lan2 ma7-si7 chai-iaN2, Ma2-li7-a long2 bo5 chit8-sut-a2 u7 m7 hoaN-hi2, a2-si7 u7 sun2-hai7--tioh8 i e5 kam2-cheng5.  Ma2-li7-a kau3-giah8 u7 liau2-kai2, chai-iaN2 I u7 tong5-cheng5 e5 sim ti7-teh.  Siat-su2 Ma2-li7-a bo5 liau2-kai2 lai5 kong2, ia7 si7 u7 sin3-iong7 I, sou2-i2 kan-ta tui3 chhe-eng7 e5 kong2, “Hoan7-na7 I ka7 lin2 kong2 e5, lin2 tioh8 kiaN5 i.”
	M7-si7!  Ia5-sou m7-si7 bo5 the2-thiap I e5 lau7-bu2 Ma2-li7-a.  Put-ko3 I an2-ni in3 i, si7 ai3 hou7 i chai, in nng7 lang5 e5 koan-he7, si7 i2-keng u7 pian3-oaN7.  Ma2-li7-a chit-tiap8 tek-khak si7 boe7 thang khoan2-thai7 I chhin-chhiuN7 cha2, “Ia5-sou kap in loh8-khi3 Na2-sat-lek8, lai5 seng5-sun7 in.” hit si5 e5 khoan2.  Chit-tiap8 I si7 u7 toa7 e5 su2-beng7 tioh8 chin7.  Chit-tiap8 I si7 u7 phau7 choe7-choe7 e5 sim-su, si7 Ma2-li7-a sou2 boe7 thang liau2-kai2 tong5-i3 e5.  In e5 bu2-kiaN2 e5 koan-he7, si7 boe7 thang kan-siap8.  Chu7-jianche5 si7 i choe3 lau7-bu2 oh-tit liau2-kai2 e5 oe7, si7 chit8 pai2 ke3 chit8 pai2, siuN7 boe7 liau2-kai2 e5 oe7.  Chit-tiap8 Ma2-li7-a un2-tang3 si7 iau2 oe7 ki3-tit Ia5-sou choe3 gin2-na2 e5 si5, tui3 i sou2 in3 hit ku3 oe7.  “Kiam2 m7-chai, goa2 eng-kai ti7 goa2 e5 Pe7 e5 chhu3 mah?”

Chiau3-khoaN3 Ia5-sou u7 chiam7-si5  ku2, ian5-chhian5 siuN7 bo5 ai3 kiaN5 sim2-mih8 sin5-jiah.  Lan2 thang siuN7, I khi3 hu3 chit e5 hun-in, chiau3-khoaN3 si7 bo5 chhun7-pan7 beh kiaN5 sin5-jiah chiah tioh8, an2-ni siuN7, kiam2-si7 u7 put keng3-khian5 e5 sou2-chai7 mah?  I to hoaN-hi2 seng5-siu7 iu2-han7 e5 jin5-seng3, chu7-jian5 I un2-tang3 bo5 pit-iau3 tioh8 put-si5 koan-sim ti7 be7 kau3 e5 su7.  Lan2 u7 thak8-tioh8 kong2, I u7 bat tu2-tioh8 hit ho7 chin bo5 an3-sng3 e5 tai7-chi3.  Siat-su2 chit e5 tai7-chi3 si7 m7-si7 I e5 pun2-i3, lan2 thang kong2, che si7 ti7 tut8-jian5 e5 tiong-kan, koaN2-kin2 lai5 koat-sim lai5 kiaN5 e5.  I chit-tiap8 sng3-si7 iau2-be7 chhut-hoat I e5 kong seng-gai5, tu2-tu2 si7 teh-beh chin3-cheng5 khi3 na7-tiaN7.  sou2-i2 I na7-si7 eng7 sin5-jiah lai5 chhut-hoat, kiaN-liau2 si7 chhin-chhiuN7 teh ke3 Lu2-bi2-kou2 ho5 (Rubicon), si7 mou7-hiam2 e5 su7, tiaN7-tioh8 si7 oe7 chek-si5 in2-chhoa7 I kiaN5 kau3 ti7 Kok-kok-thaN e5 lou7-cham7, lai5 tu2-tioh8 toa7 e5 oah8-mia7 e5 cheng-chian3.  I ti7 sim-lai7 tiap-a2(**tiap8-a2)-ku2 teh siuN7 kong2, chit-tiap8 lai5 kiaN5 sin5-jiah kiam2-si7 Pe7 e5 chi2-i3, kiam2-si7 tioh8 lai5 hian2-chhut thiaN3-thang3 e5 sim, lai5 kiu3 I e5 peng5-iu2 bian2 ti3-kau3 kian3-siau3 mah?  Lan2 ti7 hit khoan2 chhiong-tong7, khah-siong5 oe7 tit-tioh8 chai Siong7-te3 e5 chi2-i3 sou2 kau-tai7 lan2 tioh8 choe3 e5 su7.
Ia5-sou ti7 tiap-a2(**tiap8-a2)-ku2 e5 tiong-kan, siuN7 liau2 chiu7 koat-sim beh kiaN5 sin5-jiah.  Ti7 chit8 le2 pai3 cheng5, I si7 u7 ku7-choat8 Mou5-kui2 e5 chhi3, bo5 beh pian3 chioh8 piN3-choe3 piaN2, lai5 kiu3 I pun2-sin thoat-li7 iau-go7.  Chong2-si7 chit-tiap8 I si7 u7 hoaN-hi2, chiong chui2 pian3-choe3 chiu2, lai5 kiu3 I e5 peng5-iu2 bian2 ti3-kau3 kian3-siau3.  Sit8-chai7 che si7 Siong7-te3 e5 thai3-tou7.
Ia5-sou chiu7 ka7 chhe-eng7 e5 kong2, “Eng7 chui2 hou7 i moa2 ang3!”  In chiu7 hou7 i moa2 kau3 ang3-khau2.  Koh ka7 in kong2, TaN tioh8 iuN2 i, phang5 hou7 chiang2-li2 ian5-toh e5 lang5.  In chiu7 phang5 hou7 i.  Chiang2-li2 ian5-toh e5 lang5 chhi3 lim i, chai-iaN2 si7 chui2 pian3-choe3 chiu2, chong2-si7 m7-chai tui3 ta2 loh8 lai5, (lan2 choe7-choe7 lang5 tit-tioh8 Siong7-te3 e5 un-su3, iu5-goan5 si7 chhin-chhiuN7 an2-ni, long2 bo5 mng7 khoaN3 si7 tui3 ta2-loh8 lai5), chi2-u7 tui3 sin-kiaN2-sai3 kong2, “Tok8-tok8 li2 lau5 chiu2 kau3 ti7 chit-tiap8.”
Lan2 phah-sng3 hit nng7 e5 siau3-lian5 e5 sin-kiaN2-sai3 kap sin-niu5, beh khoai3-khoai3 lai5 boe7 ki3-tit in Piau2-e5, ui7-tioh8 in ti7 ian5-siah8 e5 tiong-kan, sou2 kiaN5 chit e5 su7 mah?  Sit8-chai7 chin kho2-sioh ti7 hit-jit8 bo5 lang5 thang tui3 hit e5 Ka-na2 e5 sin-niu5 lai5 kong2-khi2, in e5 hun-in si7 beh chiaN5-choe3 choan5 se3-kai3 e5 lek8-su2 tiong, te7-it chhut-mia5 e5 hun-in, soa3 kong2, ti7 2000 ni5 au7 lang5 un2-tang3 beh kang2-kiu3 chit e5 kou3-su7, lai5 beng5-pek8 che si7 Siong7-te3 thau5 chit8-pai2 tui3 lang5 lai5 hian2-hian7 I pun2-sin.
Chit e5 hun-in thang kong2 si7 ti7 Ia5-sou e5 lek8-su2 tiong e5 chit8 choan2-ki, hit e5 i3-su3 m7-si7 kan-ta teh piau2-beng5 tui3 chit-tiap8 khi2, I u7 chhut-hoat I e5 kong seng-gai5, iu5-goan5 soa3 teh piau2-beng5 I tui3 lang5 khi2-thau5 lai5 hian2-chhut I pun2-sin si7 chi7-chui7.  sou2-i2 Iok-han7 chiah kong2, “Chit e5 thau5 chit8-pai2 e5 sin5-jiah, Ia5-sou kiaN5 ti7 Ka-li7-li7 e5 Ka-na2, lai5 hian2-chhut I e5 eng5-kng.  I e5 hak8-seng chiu7 sin3 I.”

Chit e5 si7 Ia5-sou sou2 kiaN5 e5 “thau5 chit8-pai2 e5 sin5-jiah.” sou2-i2 lan2 ti7 chia lai5 kang2-lun7 Chu2 Ia5-sou e5 sin5-jiah e5 bun7-toe5, chiau3 khoaN3 si7 chin tu2-hap8.  U7 lang5 siuN7, sin5-jiah hoan2-tng2 si7 chiaN5-choe3 Hok-im-su tiong e5 that-gai7 chioh8.  Siat-su2 sin5-jiah na7 oe7-thang theh8--khi2-lai5, tai7-ke si7 oe7 khah khoai3 lai5 sin3 Hok-im.  Kiam2-chhai2!  Chong2-si7 cheng3 Hok-im-su e5 tu3-chia2, m7-si7 ui7-tioh8 beh hap8 lang5 e5 sin3-sim e5 lou7-eng7, chiah lai5 sia2 in e5 chheh.  In chi2-u7 si7 chiau3 sou2 chai e5 su7-sit8 lai5 sia2-beng5 na7-tiaN7.  Chai7 in khak-sit8 si7 bo5 choe3 that-gai7 chioh8.
Ti7 chap8-kau2 se3-ki2 e5 chu7-jian5 kho-hak8, khah siong5 si7 ai3 chu2-chhiong3 kong2, “Chu7-jian5 e5 se3-kai3, si7 chiau3 it-teng7 e5 hoat-chek teh un7-choan2.  Sit8-chai7 long2 bo5 u7 khoaN3-tioh8 sim2-mih8 sin5-jiah chham-chhap ti7 hit tiong-kan.  Sou2-i2 na7-si7 lun7 sin5-jiah e5 su7, lan2 sui-si7 boe7 thang kong2 khak-sit8 e5 oe7, siang7 chio2-chio2 to tioh8 khng3 giau5-gi5 e5 thai3-tou7.”  Chong2-si7 ji7-chap8 se3-ki2 e5 kho-hak8, si7 cham2-jian5 u7 khah khiam-pi, u7 ko3-pek8 kong2, kho-hak8 put-ko3 si7 chai-bat ti7 hian7-siong7 e5 se3-kai3 lian5-lian5 sou2 hoat-seng e5 su7-sit8 na7-tiaN7.  Lun7-khi2 ban7-mih8 e5 goan5-thau5, a2-si7 hian7-siong7 se3-kai3 e5 poe3(**poe7)-au7, hit e5 Sim-i3 (Will), kho-hak8 si7 choan5-jian5 m7-chai.  Sit8-chai7 lai5 kong2, u7 hoat-seng chit8 hang7 e5 su7-but8, chiu7 tek-khak u7 hit e5 goan5-in.  It-tan3 u7 Goan5-in, chiu7 tek-khak ti7 hit e5 au7-bin7 u7 chit8 e5 Sim-i3 ti7-teh chiah tioh8.  Siat-su2 lan2 na7 oe7 thang seng5-jin7 chhin-chhiuN7 Hoa3-sin hit ho7 tok8-it bu5-ji7 e5 su7-sit8, kho-hak8 un2-tang3 si7 iu5-goan5 beh seng5-jin7 sin5-jiah chiah tioh8.  Chai7 hit ho7 u7 keng3-khian5, u7 chun5 ki5-iN7 e5 kam2-liam7 e5 lang5 teh khoaN3 chit e5 u2-tiu7 si7 o3-biau7, sin5-pi3 liau2-liau2.  Chhin-chhiuN7 Bi2-kok e5 si-jin5 (Walt Whitman) u7 kong2, “Chiau3 goa2 teh khoaN3, bo5 chit8 hang7 m7-si7 sin5-jiah.  Chai7 goa2, bo5 lun7 si7 kng, si7 am3, tak8 si5-khek to si7 sin5-jiah.”
Sin5-jiah u7 an3-choaN2 teh hian2-chhut I e5 eng5-kng?  sin5-jiah si7 piau2-beng5 I si7 Chu7-jian5 e5 Chu2-chaiN2.  Lan2 phah-sng3 hiah e5 hak8-seng ti7 hit si5, boe7 chap8-hun liau2-kai2 hit e5 i3-su3 chiah tioh8.  In-ui7 in chi2-u7 chiah kap I sio-bat bo5 loa7 ku2.  Chong2-si7 Iok-han7 chit-tiap8 si7 u7 keng-giam7--tioh8 Ia5-sou e5 Sip8-ji7-ke3, i2-kip8 I e5 koh-oah8, iu7-koh ti7 gou7-chap8 ni5 ku2 e5 tiong-kan, u7 bek8-siong2 i e5 Chu2 e5 seng-oah8.  I chit-tiap8 i2-keng khak-sit8 chai Ia5-sou si7 chi7-chui7, I u7 sia2 kong2, “I ti7 khi2-thau5 kap Siong7-te3 saN-kap ti7-teh.  Ban7-mih8 tui3 I lai5 chhong3-cho7; kiN3-na7 siu7 chhong3-cho7 e5, bo5 chit8 hang7 m7-si7 tui3 I lai5 chhong3-cho7.”  Ia5-sou u7 chhong3-cho7 se3-kan ban7 hang7 e5 mih8, u7 hou7 ban7-mih8 thang tit-tioh8 siu-seng5, iu7-koh ti7 tak8 si5-tai7, ti7 tak8 sou2-chai7 e5 phu5-to5-hng5, ma7 u7 teh hou7 chui2 pian3 choe3 chiu2.
Goa2 oe7 ki3-tit, bat u7 chit8 jit8 lu2-heng5 ti7 Sui7-se kok e5 Lo5-ni5 (Rhone) e5 soaN-khiN, hit-si5 sim-lai7 u7 kam2-siong2-tioh8 Ka-na2 e5 sin5-jiah.  Hit-si5 tu2-tu2 si7 u2-ki5.  Hit e5 soaN-io, soaN-kham3, tak8 ui7 long2 si7 phu5-to5 liau2-liau2.  Hou7-chui2 put-chi2 toa7, piaN3-loh8 ti7 phu5-to5-hng5.  Ti7 bo5 kui2 geh8-jit8 e5 tiong-kan, ban2 phu5-to5 e5 lang5 u7 lai5, iah8 khoaN3-kiN3 i2-cheng5 sou2 loh8 e5 hou7-chui2, taN i2-keng long2 si7 pian3-choe3 chiu2.  Hit e5 phu5-to5 chiu2, chiu7 hoat-sang3 kau3 ti7 thong se3-kai3 tak8 sou2-chai7 e5 ian3-sek8, iah8 chiang2-li2 ian5-toh e5 lang5 chhi3 lim i, chong2-si7 m7-chai tui3 ta2-loh8 lai5.  In kan-ta kong2, “Chit e5 bi7 chin7-chai7 tiN, koh chin u7 phang-thau5.  Che long2 si7 koan-he7 ti7 jit8-thau5 e5 iam7-jiat8, phu5-to5 e5 seng3-chit, i2-kip8 koan-he7 ti7 soaN-toe7 e5 tek8-piat8 e5 hoa3-hak8 chok-iong7.”  In si7 chi2-u7 bat kau3 chia na7-tiaN7.  In si7 boe7 thang koh chin3-cheng5 lai5 kong2 siaN2 khoan2.  Ki5-sit8 Siong7-te3 put-si5 to teh kiaN5 sin5-jiah ti7 lan2 e5 beh8-hng5, ma7-si7 put-si5 teh hou7 chui2 pian3 choe3 chiu2 ti7 lan2 e5 phu5-to5-hng5; sit8-chai7 lan2 long2 bo5 kam2-kak--tioh8 ti7 lan2 e5 sin-piN sou2 u7 phou2-thong e5 su7-sit8 e5 tiong-kan, u7 chit khoan2 chong3-giam5 e5 eng5-kng ti7-teh.
Sin5-jiah e5 i3-gi7 si7 teh ka3-si7 lan2 chai, hit e5 chong3-giam5 e5 eng5-kng u7 put-si5 pau-ui5 ti7 lan2 e5 sin-piN.  Chi3-toa7 e5 cho7-but8 Chu2, u7 eng7 sin5-jiah e5 hoat-tou7 ti7 tiap-a2(**tiap8-a2)-ku2 e5 tiong-kan lai5 piau2-si7 I pun2-sin, hou7 lan2 oe7 ki3-tit, sui-jian5 lan2 bo5 khoaN3-kiN3 sin5-jiah e5 si5, I si7 iu5-goan5 si5-siong5 teh choe3 kang.  Sin5-jiah put-ko3 si7 teh hian2-chhut hit e5 un2-bat8 e5 eng5-kng.  Ki5-iN7 e5 su7, put-ko3 si7 teh piau2-beng5 hou7 lan2 chai, peng5-siong5 e5 su7 iu5-goan5 si7 chhut tui3 Siong7-te3 e5 i3-su3.  Sin5-jiah si7 chhin-chhiuN7 sih-na3, ti7 tiap-a2(**tiap8-a2)-ku2 hut-jian5 hian2-hian7 ti7 khong-tiong, lai5 piau2-beng5 u7 chin toa7 e5 tian7-lat8 put-si5 teh un7-heng5 ti7 chit e5 u2-tiu7 tiong chit8-iuN7.
Chhin-chhiuN7 an2-ni, Ia5-sou u7 eng7 sin5-jiah lai5 hian2-chhut I e5 eng5-kng, tu2-tu2 si7 chiau3 cheng3 hak8-seng ti7 au7-lai5 sou2 hoe5-siong2 e5 khoan2-sit.  Sui-jian5 sin5-jiah u7 hian2-chhut I e5 eng5-kng, iau2-ku2 lan2 boh8-tit phah-sng3, I teh kiaN5 sin5-jiah e5 choe3 toa7 e5 bok8-tek, si7 kan-ta beh hian2-chhut I e5 eng5-kng na7-tiaN7.  Ki5-sit8 I si7 long2 bo5 teh iau3-kin2 ai3 beh hian2-chhut I e5 Sin5-seng3.  I hoan2-tng2 si7 put-chi2 sio2-sim, m7-ai3 lam7-sam2 kiaN5 sin5-jiah.  I m7-si7 ui7-tioh8 ai3 beh kiong5-pek lang5 e5 sin3-giong2, chiah lai5 kiaN5 sin5-jiah.  Put-ko3 I si7 Siong7-te3, I oe7 khoaN3, na7-si7 hap8-gi5 e5 si5, I si7 hoaN-hi2 hian2-chhut I sin5-seng3 e5 khui3-lat8 lai5 kiaN5 sin5-jiah, thang ka3-si7 I e5 hak8-seng; iu7-koh tek8-piat8 thang hou7 cheng3-lang5 tit-tioh8 sim-sin5 e5 ui3-an kap khoai3-lok8.  Siat-su2 u7 kui toa7-tin7 lang5 hoa7-hoa7 kun2, lai5 kiu5 I tui3 thiN-nih8 lai5 e5 sin5-jiah, hit-si5 I chiu7 chek-pi7 in.  “Ok-tok8 kan-im5 e5 se3-tai7 kiu5 sin5-jiah; tu5 sian-ti Iok-na2 e5 sin5-jiah i2-goa7, bo5 beh sin5-jiah hou7 in.”  Siat-su2 I u7 tu2-tioh8 Mou5-kui2 e5 chhi3, kio3 I tioh8 ui7-tioh8 ka-ki7 lai5 kiaN5 sin5-jiah, thang hou7 chioh8-thau5 pian3 choe3 piaN2, hit-si5 I chiu7 toan3-jian5 ku7-choat8, bo5 beh kiaN5 sim2-mih8.  Chong2-si7 siat-su2 u7 chit8 e5 siau3-lian5 e5 sin-niu5, kiaN-liau2 oe7 ti7 chhu3-piN, peng5-iu2 e5 bin7-cheng5 tu2-tioh8 kian3-siau3;  u7 Na2-in e5 koaN2-hu7 sit-loh8 i kou-siN e5 kiaN2; u7 Ka-pek-long5 e5 soe3-soe3 han3 e5 cha-bou2 gin2-na2 tu2-tioh8 jiat8-piN7, a2-si7 u7 khit-chiah8 ti7 lou7-piN teh chhiN-chham2 au5-kio3, hit-si5 Ia5-sou chiu7 long2 bo5 ian5-chhian5, chek-si5 lai5 ui7-tioh8 in kiaN5 koh(**kok)-iuN7 e5 sin5-jiah.
Lan2 tioh8 oe7 ki3-tit, sui-jian5 Ia5-sou bo5 ui7-tioh8 beh hian2-chhut I e5 eng5-kng, liah8 che choe3 toa7 e5 bok8-tek, chiah lai5 kiaN5 sin5-jiah, iau2-ku2 tui3 I sou2 kiaN5 e5 sin5-jiah chu7-jian5 u7 hian2-chhut I e5 eng5-kng.  “Choe3 si e5 lang5 m7-si7 in-ui7 ai3 hian2-chhut pun2-sin si7 choe3 si e5 lang5, chiah lai5 choe3 si.  Khong2-khai3 e5 lang5 m7-si7 in-ui7 ai3 hian2-chhut pun2-sin si7 khong2-khai3 e5 lang5, chiah lai5 kiaN5 ho2 su7, si-che3 hou7 song3-hiong lang5.  Iau2-ku2 tui3 i e5 sou2 choe3, u7 thang hian2-chhut i e5 choe3 lang5 e5 khoan2.”  Ia5-sou m7-si7 in-ui7 beh hian2-chhut pun2-sin si7 Siong7-te3, chiah lai5 kiaN5 sin5-jiah.  Iau2-ku2 chai7 hiah e5 seng5-sit8 sim u7 kau3-giah8 khui3-lat8 thang li2-kai2 I e5 lang5, sin5-jiah si7 u7 kau3-giah8 thang hian2-chhut I si7 siong7-te3.
Chong2 lai5 kong2, lang5 na7-si7 liah8 sin5-jiah choe3 si7 Siong7-te3 e5 choe3-ho2 e5 khe2-si7, si7 kek8-ki5 bo5 thang o-lo2e su7.  Lang5 na7-si7 liah8 I e5 koan5-leng5 choe3 si7 Siong7-te3 chi3-toa7 e5 eng5-kng, si7 se3-siok8, chhian2-poh8 e5 su-siuN2.  Mou5-se u7 tui3 Siong7-te3 au5-kio3 kong2, “Kiu5 li2 hian2-beng5 li2 e5 eng5-kng,” hit-si5 i u7 thiaN-kiN3 siaN, tui3 i kong2, “Goa2 tek-khak hian2-beng5 goa2 e5 thiaN3-thang3.”  Ki5-sit8 Siong7-te3 chi3-toa7 e5 eng5-kng m7-si7 I e5 koan5-leng5, hoan2-tng2 si7 I e5 jin5-ai3, I e5 tong5-cheng5, I e5 khoan-tai7, I e5 bu5 han7-liong7 e5 jin5-chu5.  Hit ho7 ai3 chin2-kiu3 hit e5 khun3-khou2 e5 ka-teng5, thoat-chhut ti7 hit e5 ian5-siah8 sou2 tu2-tioh8 e5 khun2-pek e5 chhiong-tong7, si7 pi2 kiaN5 sin5-jiah lai5 hou7 chioh8-thau5 piN3-chiaN5 piaN2, cham2-jian5 khah ko-siong7, thang khe2-si7 Siong7-te3 e5 sim.
Chiau3 lan2 sou2 u7 thak8-tioh8 e5, kong2, “Ia5-sou kap I e5 hak8-seng u7 hou7 in chhiaN2 khi3 hu3 hun-in e5 ian5-siah8,”  lan2 kiam2 bo5 chhin-chhiuN7 an2-ni, it-hoat ai3 chhiaN2 I lai5 hu3 lan2 e5 hap8-hun-sek; lan2 e5 siau3-lian5 lang5, kiam2 bo5 beh ui7-tioh8 chit e5 chong3-giam5 e5 le2-sek lai5 kin2-sin7 pi7-pan7 sim, chhin-chhiuN7 pi7-pan7 beh hu3 Seng3-chhan e5 khoan2 mah?  Ti7 Ka-na2 chit-tui3 siau3-lian5 e5 hu-hu7, ui7-tioh8 in e5 hap8-hun, an3-choaN2 lai5 pi7-pan7 in e5 sim, lan2 khiok si7 bo5 sim2-mih8 chai-iaN2.  Chong2-si7 lan2 chai-iaN2 in e5 kau3-hoe7 sou2 hoan-hu3 e5 kui-ku2.  Ti7 Chu2 Ia5-sou e5 si5-tai7, Iu5-thai3 lang5 e5 hun-in m7-si7 khoaN3-choe3 ian3-lok8, hoaN-hi2 e5 ho2 jit8-chi2 e5 i3-su3 na7-tiaN7.  Hap8-hun si7 khoaN3-choe3 chin chong3-giam5 e5 su7.  Siau3-lian5 lang5 tioh8 ai3 seng thiaN si7-toa7 (kau3-hoe7) e5 khou2-khng3, seng pi7-pan7 sim, kim3-chiah8 ki5-to2, soa3 hoan2-hoe2 in e5 choe7.  Chiong kun7 hap8-hun e5 si5, in e5 sim-su tioh8 ai3 put-si5 sam3-su Siong7-te3 e5 chi2-i3.  In e5 kou2-cha2 liap8-pi2 u7 chit8 ku3 siok8-gu2 teh kong2, Ia5-ho5-hoa pun2-sin u7 phang5 poe chiok-hok lan2 e5 si2-chou2 e5 hun-in, ia7 Bi2-ka-lek8 kap Ka-pek-liat8 si7 choe3 kiaN2-sai3 phoaN7, koh u7 cheng3 thiN-sai3 che7-siaN lai5 gim5-si chiok-ho7 sin-niu5 e5 heng7-hok.
Lan2 e5 kau3-hoe7 tui3 ti7 hun-in e5 le2-sek, iau2 u7 koh-khah ko-siong7 e5 i3-su3 ti7-teh.  Ia5-sou u7 chhut-sek8 Ka-li7-li7 e5 Ka-na2 e5 hun-in, ti7-hia lai5 kiaN5 thau5 chit8-pai2 e5 sin5-jiah, tui3 an2-ni lai5 piau2-si7 I u7 chun-tiong7 hun-in, bi2-hoa3 hun-in e5 le2-sek.  Kau3-hoe7 u7 chu2-tiuN kong2, hun-in si7 sin5-seng3, lang5 tioh8 sin7-tiong7, si7 piau2-beng5 Ki-tok kap I e5 kau3-hoe7 e5 sin5-pi3-tek e5 hap8-it e5 i3-su3.  Sou2-i2 lan2 koat-toan3 m7-thang khin-khoai3, lo2-chho2 lai5 kiaN5 hun-in e5 le2-sek, hoan2-tng2 si7 tioh8 eng7 keng3-ui3, giam5-siok, kin2-sin7, kiaN-ui3 Siong7-te3 e5 sim lai5 chin3-heng5 chiah tioh8.  Si7 lah!  Khak-sit8 hun-in tek-khak si7 boh8-tit chhin3-chhai2.  Siong7-te3 u7 kiat-hap8 in nng7 lang5 e5 sim-koaN, hu7-jin5-lang5 e5 siN3-mia7 kau-tai7 i e5 tiong7-hu, iah8 tiong7-hu e5 siN3-mia7 kau-tai7 i e5 hu7-jin5-lang5; si7 ho2 m7 si7 phaiN2; si7 ho2-giah8, si7 song3-hiong; si7 tioh8 kau3 si2 chiah thang pang3-li7.  Khak-sit8 che si7 jin5-seng chong3-giam5 e5 sun3-kan, khak-sit8 si7 be7 eng7-tit iong5-un2 khin-khoai3 a2-si7 kun2-chhio3 e5 khoan2-sit, si7 tioh8 it-hoat u7 giam5-siok, u7 hoaN-hi2, u7 siu7 kam2-tong7 e5 sim, lai5 beng5-pek8 lan2 e5 Pe7 u7 chaiN2-iuN7 koan-sim ti7 I cheng3 kiaN2-ji5 e5 heng7-hok, soa3 u7 chaiN2-iuN7 ai3 ka7 in chiok-hok, ti7 in e5 it-seng thang tit-tioh8 I e5 un-tian2.
Hun-in u7 chin-choe7 khoan2.
U7 choe7-choe7 lang5 hap8-hun liau2, ti7 bo5 kui2-ni5 e5 tiong-kan, chiu7 piN3-choe3 bo5-bi7 bo5-sou3, bo5 khoai3-lok8 e5 seng-oah8, iah8 u7 choe7-choe7 lang5 hap8-hun liau2, in nng7 lang5 si7 it-seng chin gau5 saN-thiaN3 kau3 lou7-be2.  Hit e5 cheng-chha put-chai7 in e5 hap8-hun si7 u7 sit8-chai7 e5 thiaN3, a2-si7 bo5 thiaN3 e5 bun7-toe5, si7 koan-he7 u7 Siong7-te3 tiam3 ti7 hit e5 hun-in, a2-si7 bo5 e5 bun7-toe5.  Hun-in sui-jian5 u7 sit8-chai7 e5 thiaN3 ti7-teh, iau2-ku2 na7-si7 bo5 u7 Siong7-te3 ti7-teh, iah8 si7 bo5 tho3-tong3.  Lan2 tai7-ke tioh8 put-si5 khou2-khng3 chheng-lian5 lang5 ti7 boe7 hap8-hun e5 i2-cheng5, ai3 u7 siong5-siong5 ki5-to2, u7 chap8-hun e5 sam3-su, i2-kip8 chong3-giam5 e5 koat-sim chiah ho2.  Na7-si7 u7 an2-ni, khak-sit8 hit e5 hap8-hun un2-tang3 si7 oe7 chiaN5-choe3 u7 heng7-hok e5 seng-oah8.  Siat-su2 lan2 na7-si7 u7 chhiaN2 Ia5-sou lai5 hu3 lan2 e5 hun-in, chhin-chhiuN7 cha2-si5 I u7 khi3 hu3 Ka-na2 e5 hun-in chit8 poaN, chiu7 lan2 e5 hun-in e5 jit8, tek-khak bo5 sit-loh8 hit e5 kong-eng5 chiah tioh8.

Te7-5 chiuN	Ki-Tok e5 Gi7-Hun2(**Hun3)

	Ia5-sou khi3 hu3 Ka-na2 e5 hun-in liau2, u7 khi2-sin beh chiuN7 Ia5-lou7-sat-leng2 hu3 PoaN5-ke3-choeh.  Hit e5 lou7 si7 ian5 Ka-li7-li7 chhiN-chhui3 e5 ou5-hoaN7, u7 tui3 chit8 e5 sui2 e5 chhau2-tiuN5 i2-kip8 chit8 e5 sui2 e5 hoe-hng5, kio3-choe3 Ong5-kiong e5 Hoe-hng5 keng-ke3.  I tai7-seng si7 loh8-khi3 Ka-pek-long5, in-ui7 I e5 hak8-seng u7-e5 si7 khia7-khi2 ti7 hit e5 ou5-piN, ia7-si7 in-ui7 ai3 kap pat8-lang5 choe3-tin7 saN-kap chiuN7 Ia5-lou7-sat-leng2 hu3 choeh.  Lan2 u7 thak8-tioh8 kong2, I kap I e5 lau7-bu2 kap hiaN-ti7, i2-kip8 I e5 hak8-seng loh8-khi3 Ka-pek-long5.  In tiam3 hia bo5 kui2-jit8, iah8 bo5 tu2-tioh8 sim2-mih8 tiong7-iau3 e5 su7.  Lan2 si7 ai3 hut-liok8 chit hoan e5 hong2-bun7, put-ko3 ti7 be7 kong2-khi2 pat8-hang7 su7 e5 tai7-seng, chi2-u7 ai3 lan2 oe7 ki3-tit Ka-pek-long5 e5 sou2-chai7.  In-ui7 Ia5-sou e5 lai5-lek8 si7 put-chi2 u7 koan-lian5 ti7 chit e5 sui2-sui2 e5 ou5-piN e5 Ka-pek-long5 e5 siaN5.  Ti7 au7-lai5 Ka-pek-long5 si7 chiaN5-choe3 Ia5-sou e5 te7-ji7 “kou3-hiong”, si7 I ti7 Ka-li7-li7 thoan5-kau3 e5 tiong-sim tiam2, si7 ti7 cheng3 Hok-im-su tiong, lan2 sou2 te7-it chhim-chai e5 choe7-choe7 e5 kou3-su7 e5 poe3(**poe7)-keng2.
	Iu5-thai3 lang5 e5 PoaN5-ke3-choeh kun7 lah.  Ia5-sou u7 tui3 hia lai5 chiuN7 Ia5-lou7-sat-leng2 hu3 choeh, chiau3-khoaN3 I choe3 gin2-na2 e5 si5, hu3 thau5 chit8-pai2 liau2-au7, toa7-bin7 u7 tak8 ni5 khi2-khi3 hu3 choeh e5 khoan2.
	Put-ko3 Ia5-sou chit-pai2 chiuN7 khi3 hu3-choeh, cham2-jian5 u7 cheng-chha e5 sou2-chai7 ti7-teh.  I chit-pang si7 bo5 koh choe3 chit8 e5 ko3-jin5 e5 chham-pai3-chia2, si7 choe3 chit8 e5 kok-bin5 e5 kai2-kek-chia2 lai5 hu3 choeh, sui5-si7(**sui-jian5) I boe7 hian2-jian5 lai5 hian2-chhut pun2-sin si7 Bi2-sai3-a, iau2-ku2 chit hoan I u7 chiuN7 khi3 I e5 Pe7 e5 chhu3, ai3 lai5 heng-khi2 I thoan5-kau3 e5 kang, ti7 chit e5 kok-bin5 e5 kiaN-siaN5.  Tak8 kok e5 kiaN-siaN5 si7 choe3 bin5-chiong3 su-siuN2 e5 tiong-sim.  Kiam2-chhai2 in-ui7 chit e5 in-toaN, I chiah him-bou7 ai3 ti7 I e5 peh-siN3 e5 si7-toa7, i2-kip8 tui3 thong thiN-e7 lai5 chu7-chip8 e5 hoe7-chiong3 e5 bin7-cheng5, lai5 hian2-jian5 chhut-hoat I e5 su2-beng7.
	Chin kho2-sioh, Iu5-thai3 lang5 m7 chai-iaN2 chit e5 si7 ti7 in e5 lek8-su2 tiong e5 chit8 e5 choan2-ki, tu2-tu2 si7 eng3-giam7 Sian-ti Ma2-liap8-ki sou2 ki3-chai3 e5 kong2, “Goa2 chhe chhe-sai3, pi7-pan7 lou7 ti7 Goa2 e5 bin7-cheng5; lin2 sou2 kiu5, sou2 hoaN-hi2 e5 Siong7-te3, chiu3-choa7 lip8-iok e5 thiN-sai3, ko2-jian5 beh kau3, soa3 jip8 tian7-tng5.”
	Ah!  Chit e5 thau5 chit8-pai2 e5 PoaN5-ke3-choeh, in bo5 hoaN-hi2 chiap-lap8 I.  Te7-ji7 pai2 e5 PoaN5-ke3-choeh, in khoan2-thai7 I siaN2-khoan2, lan2 khiok-si7 long2 m7 chai-iaN2.  Put-ko3 te7-saN pai2 e5 PoaN5-ke3-choeh, in u7 teng3 I ti7 Sip8-ji7-ke3.

Hit e5 su7-sit8 lan2 long2 bo5 thang giau5-gi5 siaN2-khoan2, si7 chha-put-to i2-keng tiaN7-tioh8 e5 kiat-lun7.  Bin5-chu2 chu2-gi7 si7 iau2-be7 chhut-si3.  Peh-siN3 to long2 bo5 koan5.  Koan5-peng3 kap tek8-koan5 ma7 long2 si7 kui ti7 chong-kau3-kai3 e5 kui2-chok8, chiu7-si7 keng-hak8-su7 i2-kip8 Hoat-li7-sai3 lang5 e5 chhiu2; in put-chi2 goan2-kou3, ka-ki7 boan2-chiok in e5 chong-kau3 sin3-liam7, ma7-si7 iu5-goan5 kui ti7 cheng3-ti7 kai3 e5 kui3-chok8, chiu7-si7 Hi-lut8 tong2 e5 chhiu2; in su7-su7 ai3 hou7 Hi-lut8 ong5 hoaN-hi2, koh-chai3 Hi-lut8 e5 pun2-hun7, choe3 Lo5-ma2 Hong5-te3 sou2 thiaN3 e5 chit8-e5, chu7-jian5 si7 ai3 peh-siN3 hoan7-su7 than3 cheng3-hu2 e5 i3-su3 nou3!
	Tu2-tu2 si7 chhin-chhiuN7 ti7 tak8 si5-tai7 hiah e5 u7 tek8-koan5 kai-kip e5 lang5 e5 khoan2, Iu5-thai3 lang5 e5 si7-toa7 tiaN7-tioh8 su7-su7 ai3 chiau3 ku7 e5 khoan2-sit.  TaN chit e5 Kai2-kek-chia2, Jiat8-sim-ka, chong-kau3 Kek-beng7-ka Ia5-sou u7 hian2-hian7 ti7 hit e5 chian3-tiuN5, I e5 i3-su3 koat-toan3 si7 m7-ai3 chiau3 ku7 e5 khoan2-sit.  I si7 gau5 tong5-cheng5 peh-siN3.  I ti7 sim-lai7 si7 chin bo5 hoaN-hi2 chiah e5 u7 tek8-koan5 kai-kip e5 lang5, khoaN3-kiN3 in e5 chan5-jim2, chu7-ki2 chheng-gi7, i2-kip8 bu2-jiok8 hiah e5 loan2-jiok8 bu5-nai7 e5 lang5, sim toa7 m7 hoaN-hi2.  I iam3-ouN3 in e5 chong-kau3, khoaN3 si7 khang-khang, heng5-sek, bo5 sim2-mih8 bat Siong7-te3.  I long2 bo5 chit8-sut-a2 lun2-neh, kong-jian5 lai5 piau2-si7 pun2-sin e5 i3-kian3 ti7 in e5 bin7-cheng5.  Sou2-i2 chu7-jian5 si7 boe7 bian2-tit siN-khi2 saN chhiong-tut8 e5 su7.
	Ia5-sou ti7 chit-pang hong2-bun7 Ia5-lou7-sat-leng2, kan-ta u7 tu2-tioh8 nng7-chan5 khah tu3-hian7 e5 su7-kiaN7, chiu7-si7 chheng-khi3 Seng3-tian7, i2-kip8 bian7-hoe7 Ni5-ko-ti2-bou2 e5 su7.
	Seng3-tian7 chai7 tak8 e5 Iu5-thai3 lang5 teh khoaN3, si7 chit8 e5 sin5-seng3 e5 ki3-ho7.  I2-sek-liat8 lang5 siu7-liah8 si3-soaN3 ti7 thong thiN-e7 tak8 sou2-chai7, iau2-ku2 tui3 ti7 tak8 sou2-chai7 in ma7-si7 long2 iau2 oat8-thau5 lai5 khoaN3 Ia5-lou7-sat-leng2 e5 Seng3-tian7, khoaN3-choe3 si7 Ia5-ho5-hoa e5 Tian7-tng5, cheng3 kok-bin5 e5 keng3-pai3 hok8-sai7 e5 tiong-sim.  Chai7 Ia5-sou teh khoaN3, Seng3-tian7 si7 u7 heng5 e5 ki3-ho7, teh piau2-beng5 Siong7-te3 u7 tiam3 ti7 in tiong-kan.  I ti7 chap8-ji7 he3 choe3 gin2-na2 e5 si5, u7 kong2, “kiam2 m7-chai goa2 eng-kai ti7 goa2 e5 Pe7 e5 chhu3 mah?”  I ti7 sim-lai7 si7 chin i3-ai3 Siong7-te3 e5 chhu3.  I si7 put-chi2 kin2-sin7 ai3 po2-hou7 hit e5 beng5-u7.  Ni5 ke3 ni5, I e5 sim na2 hun3-khai3, in-ui7 khoaN3-kiN3 Seng3-tian7 tit8-tit8 teh siok8-hoa3, iah8 sim-lai7 chin tong5-cheng5 cheng3 keng3-khian5 e5 chham-pai3-chia2 e5 phoe-pheng5, ngiauh8-ngiauh8-liam7 e5 siaN.  Toa7-bin7 I na2 teh kiaN5 Ia5-lou7-sat-leng2 e5 si5, si7 i2-keng u7 khng3 chit ho7 tong5-cheng5 e5 sim ti7-teh.
	Che3-si e5 tham-chai5, ti3-kau3 Seng3-tian7 soa3 piN3-choe3 than3-chiN5 e5 sou2-chai7, chit e5 sui2-sui2 chong3-koan e5 goa7-iN7, si7 piN3-chiaN5 boe2-boe7 cheng-siN e5 lau7-jiat8 chhi7, it-chhe3 bo5 m7 chiaN5-choe3 che3-si-thau5 “A-na2 e5 cheng3 kiaN2-sun e5 chhi7-tiuN5 (Bazaar).”  Chhi7-tiuN5-nih8 u7 thiaN-kiN3 lang5 teh soan-jiong2, teh oaN7 chiN5 e5 siaN kau3 chhiang7-chhiang7 kun2, iuN5-a2 si7 teh meh8-meh8 kio3, gu5-a2 kiaN2 si7 teh oaiN2-oaiN2 kio3, hit e5 jiat8-nau7 si7 put-chi2 kiau2-jiau2-tioh8 hiah e5 ti7 lai7-bin7 keng3-khian5 teh le2-pai3 ki5-to2 e5 chham-pai3-chia2 e5 sim-sin5.  Seng3-tian7 si7 piN3-choe3 chit8 cheng2 siu7-iu7 e5 chou-chit, tui3 chit e5 bo5 seng5-sit8 e5 hoat-tou7, Seng3-tian7 u7 tit-tioh8 toa7 e5 chai5-lek8, siu-jip8 si7 put-chi2 choe7 nou3.
	Ki5-sit8 tak8 pai2 na7 u7 siat sim2-mih8 hoat-tou7 ai3 beh kong3-hian3 kong-chiong3 e5 li7-pian7, iu7-koh ti7 hit e5 poe3(**poe7)-au7 u7 kim-chiN5 e5 koan-he7 ti7-teh e5 si5, chiau3 lan2 sou2 chai, si7 khoai3-khoai3 siN-chhut chiong2-chiong2 e5 hu2-pai7 e5 kiat-ko2.  Bian2 kong2, siat-hoat boe7 cheng-siN e5 chhi7-tiuN5, i2-kip8 siat-hoat thang ti7 Seng3-tian7 lai5 hou7 lang5 oaN7 chiN5 si7 iau3-kin2, koh hou7 lang5 u7 chin li7-pian7.  Chong2-si7 sou2 thang hiam5 e5, chiu7-si7 choe7-choe7 tan-sun5 e5 hiong-chhoan lang5, tioh8 tiam3 ti7 Pe7 Siong7-te3 e5 chhu3, lai5 siu7 hit ho7 e5 khi-phian3; chham-pai3-chia2 e5 jiat8-seng5, tioh8 siu7 hit ho7 put hap8-sek e5 seng-li2 sou2 kiau2-jiau2.  Seng3-tian7 u7 tui3 hit ho7 boe7 cheng-siN e5, i2-kip8 oaN7 chiN5 e5, bo5 seng5-sit8 e5 seng-li2-hoat, lai5 tit-tioh8 toa7 e5 siu-jip8.  Cheng3 peh-siN3 long2 chin kian3-siau3 chit e5 su7-cheng5.  Lan2 chai-iaN2, Tian7-tng5 siat chhi7-tiuN5 si7 te7-it hou7 lang5 bo5 hoaN-hi2.  Chong2-si7 su7-sit8 Iu5-thai3 e5 choan5 bin5-chok8, ti7 hiah ku2 e5 tiong-kan, long2 koaiN3-si3 an2-ni, che si7 thang chai in sit8-chai7 si7 i2-keng sit-loh8 keng3-ui3 kap khian5-seng5 e5 sim lah.

	Iok-han7 ti7 i e5 sim-lai7, u7 siuN7-tioh8 ti7 PoaN5-ke3-choeh hit le2-pai3 tiong e5 chit8 jit8 sou2 tu2-tioh8 e5 su7.  Hit-si5 Ia5-lou7-sat-leng2, lang5 that-that tiN7, chap8-hoe gou7-sek e5 lang5, u7 chu7-chip8 ti7 Seng3-siaN5, sit8-chai7 si7 put-chi2 lau7-jiat8.  Seng3-tian7 e5 chiu-ui5 si7 u7 kui toa7-tin7 e5 chham-pai3-chia2 ti7-teh; in sui5-lang5 u7 chheng7 sui5-lang5 e5 hok8-chong, oan2-jian5 chhin-chhiuN7 hong-siok8 tian2-lam2, in-ui7 hit-si5 lai5 teh hu3 choeh e5 lang5, m7-si7 kan-ta Pa-lek8-su-theng3 ji5-i2, si7 si3-soaN3 ti7 thong thiN-e7 tak8 kok keng3-khian5 e5 Iu5-thai3 lang5, long2 u7 tng2-lai5 hu3 choeh.  I2-sek-liat8 bin5-chok8 tiong, hiah e5 te7-it keng3-khian5 e5, u7 tui3 tak8 sou2-chai7 to3-tng2-lai5 Ia5-lou7-sat-leng2 chu7-chip8 ti7 Seng3-tian7 lai5 hok8-sai7 Siong7-te3.  Khak-sit8 hit e5 kong-keng2 si7 u7 toa7 kam2-tong7 Ia5-sou e5 sim.
	Si5 ke3 si5, Seng3-tian7 e5 lang5 si7 u7-si5 moa2, u7-si5 khang.  Sin lai5 e5 chham-pai3-chia2, chin3-cheng5 oa2-lai5 mng5-khau2 lun5-liu5 teh theng3-hau7.  Goa7-bin7 u7 chit8 e5 IN7-pang  lang5 sui2-sui2 e5 goa7-iN7, ti7-hia u7 chong3-koan e5 leng2-long5, i2-kip8 eng7 kha2-biau7 e5 ki-kang sou2 tiau-khek e5 thiau7 ti7-teh, ia7 ti7-hia u7 kui toa7-tin7 e5 lang5 teh theng3-hau7 in e5 un5, thang jip8-khi3 chham-pai3.  chong2-si7 ti7 goa7-bin7 u7 choe7-choe7 cheng-siN hau2 kah meh8-meh8 kio3, oaiN2-oaiN2 kio3, u7 oaN7 chiN5 e5, siu chiN5 e5, teh io5 e5 chiN5 siaN, i2-kip8 hiah e5 boe2-boe7 e5 lang5 put hap8-sek e5 soan-jiong2, u7 put-chi2 hiang2 kau3 ti7 Seng3-sou2 e5 lai7-bin7.
	Choe7-choe7 lang5 long2 liah8 che choe3 si7 chu7-jian5 e5 su7.  Sou2-i2 chit-tiap8 in long2 koaiN3-si3 lah.  Khiok ia7 u7 choe7-choe7 lang5 chhin-chhiuN7 ti7 cha2-si5 e5 khoan2, ti7 chit-tiap8 ma7-si7 put-chi2 teh ngiauh8-ngiauh8-liam7.  U7 hit ho7 tui3 hng7-hng7 e5 sou2-chai7 lai5 hu3 choeh e5 lau7-toa7 lang5 u7 an2-ni kong2, “Goan2 e5 si5-chun7 m7-si7 an2-ni nou3.”  Put-ko3 cheng3-lang5 si7 long2 kiaN che3-si e5 koan5-se3, chi2-u7 ti7 sim-lai7 nghiauh8-ngiauh8-liam7 ji5-i2. to m7-kaN2 hian2-jian5 lai5 kong2-khi2.
	Hut-jian5 ti7 mng5-khau2 u7 hoat-seng chin nau7-tong7 e5 siaN, ia7 tak8-lang5 long2 teh chu3-bak8 khoaN3 hit e5 tui3 Ka-li7-li7 lai5 e5 siau3-lian5 e5 Sian-ti.  In-ui7 cheng3-lang5 to i2-keng long2 bat teh kong2-khi2 I e5 su7.  Tui3 Ka-li7-li7 chiuN7 lai5 hu3-choeh e5 lang5, ma7-si7 u7 teh khui-khoah I mia5-siaN.  U7 choe7-choe7 lang5 long2 u7 teh kong2-khi2 hit e5 chhut-mia5 e5 KiaN5 soe2-le2 e5 Iok-han7 u7 chaiN2-iuN7 lai5 kan-cheng3 I.  Cheng3-lang5 ma7-si7 long2 u7 teh kong2-khi2 I ti7 siaN5-nih8 sou2 kiaN5 e5 sin5-jiah.  Tui3 an2-ni, cheng3-lang5 long2 u7 siN-khi2 ki5-koai3 i2-kip8 tham3-kiu5 e5 sim, ai3 khoaN3 Ia5-sou.
	Chhin-chhiuN7 an2-ni, Ia5-sou u7 jip8 khi3 Seng3-tian7.  Chit-tiap8 I m7-si7 chiau3 lan2 sou2 teh siuN7 si7 chit8 e5 un-jiu5 khiam-sun3 e5 Ki-tok, ma7 m7-si7 chhin-chhiuN7 ti7 Ka-na2 e5 hun-in hit e5 ho2 kau-poe5 e5 Ia5-sou lah.  Chit-tiap8 I si7 cham2-jian5 koh-iuN7, si7 chiaN5-choe3 chit8 e5 u7 ui-giam5, u7 koan5-peng3 e5 lang5; I e5 bin7-mau7 u7 hian2-chhut u7 koan5-ui-chia2 e5 siu7-khi3, tui3 hit e5 goa7-tiaN5, toa7 hoah8 chiu7 tit8-tit8 jip8--lai5, chhin-chhiuN7 kun-ong5 teh jip8-lai5 beh chek-hoat8 hiah e5 choe3 chho3-gou7 e5 lou5-pok8 chit8 poaN.  I hian2-chhut kek8 siu7-khi3 e5 bin7, lai5 ng3 hiah e5 Seng3-tian7 e5 koan2-li2-chia2, iah8 ti7 tiap-a2(**tiap8-a2)-ku2 e5 tiong-kan cheng7-cheng7, au7-lai5 chiu7 hut-jian5 hoat-chhut hit e5 hiang2-liang7 e5 siaN-im lai5 chek-pi7 in kong2, “Toa3 chiah e5 mih8 chhut-khi3; m7-thang eng7 goa2 e5 Pe7 e5 chhu3, choe3 boe2-boe7 e5 chhu3!”
	Bo5 thang ki5-koai3, I u7 toa7-toa7 phah-chhiN-kiaN in e5 sim.  Cheng3-lang5 e5 bak8-chiu long2 tian2 kah toa7-bu2-lui2, teh ki5-koai3, teh chhiN-kiaN, in-ui7 thiaN kong2, “Goa2 e5 Pe7 e5 chhu3!”  In long2 chin ki5-koai3 teh siuN7, I kong2 chit ho7 oe7, tau3-ti2 I si7 chi7-chui7?  I kaN2 tui3 Seng3-tian7 e5 chi2-to7-chia2, ho2-taN2 lai5 hian2-chhut chit ho7 koan5-ui-chia2 e5 thai3-tou7, I tau3-ti2 si7 chi7-chui7?  I chit8-e7 khoaN3, si7 chin kiau-ngou7, chin chu7-ko e5 lang5, oan2-jian5 chhin-chhiuN7 Ku7-iok e5 sian-ti lang5 e5 chit8-e5, in-ui7 I u7 eng7 soh choe3 piN, koaN2 hiah e5 cheng-siN long2 chhut tian7 e5 mng5-goa7; koh ia7 chhia-to2 oaN7 chiN5 e5 lang5 e5 chiN5, peng3 lin3-tng2 ine5 toh.  Hiah e5 u7 se3-lek8 e5 lang5, khoaN3-liau2 khak-sit8 si7 put-chi2 chhiN-kiaN, ti3-kau3 chhin-chhiuN7 e2-kau2--e5 chit8 poaN, tai7-ke toa7 chhui3 khui-khui, m7-kaN2 chin3-cheng5 lai5 ti2-khong3 I.  Lan2 thang siong2-siong7, hit-si5 keng-hak8-su7 a2-si7 Hoat-li7-sai3 lang5 un2-tang3 u7 kiaN5 oa2 khi3 tui3 I kan-cheng3 kong2, “Seng3-chheh to u7 ki3-chai3 kong2, lan2 tioh8 chiau3 an2-ni lai5 keng3-pai3 hok8-sai7 Ia5-ho5-hoa, koh u7 ki3-chai3 kong2, lan2 tioh8 chiau3 an2-ni lai5 hian3 seng-le2 ti7 I e5 toaN5 le3(**leh).”  Chong2-si7 Ia5-sou si7 toa7 siu7-khi3 in, I e5 siaN si7 chhin-chhiuN7 lui5 teh tan5, chiu7 in3 in kong2, “Goa2 e5 chhu3 beh chheng-choe3 ki5-to2 e5 chhu3; chong2-si7 lin2 hou7 i choe3 chhat8-siu7!”

	Ti7 hit jit8 Ia5-sou u7 tek-choe7-tioh8 kau3-hoe7 e5 thau5-lang5, kau3 chha-put-to be7 thang koh saN-ho5.  Hoat-li7-sai3 lang5 e5 koan5-se3, ti7 cheng3-lang5 e5 bin7-cheng5 u7 siu7-tioh8 I e5 bu2-jiok8.  Cheng3 che3-si e5 than3-chiN5 e5 thau5-lou7 u7 kong-jian5 sit-liau2 the2-bian7.  In koat-toan3 bo5 be7 ki3-tit chit chan5 su7.  Hit jit8 Ia5-sou thang kong2 ti7 Ia5-lou7-sat-leng2 i2-keng u7 khak-teng7 I e5 un7-mia7.  Koh I ia7 chai-iaN2 chit e5 su7-sit8.
	Koh nng7-ni5 au7, in iu5-goan5 si7 ti7 PoaN5-ke3-choeh e5 si5, tu2-tu2 ti7 siang7 chit e5 sou2-chai7 u7 saN-kap ke3-bou5 lai5 chhiuN2-toat8 I e5 siN3-mia7.  Hit-si5 Iu5-thai3 lang5 tui3 I kiu5 sin5-jiah kong2, “Li2 choe3 chiah e5 tai7-chi3, eng7 sim2-mih8 sin5-jiah hou7 goan2 khoaN3?”  Ia5-sou thiaN-kiN3 in sou2 mng7 chit-ku3 oe7, phah-sng3 I chai in ai3 beh hai7-si2 I.  Sou2-i2 I chiu7 eng7 thiam5-cheng7 e5 thai3-tou7, chiong sin5-jiah lai5 chi2-si7 in kong2, “Lin2 hui2-hoai7 chit e5 tian7 (Goa2 e5 seng-khu e5 Tian7), Goa2 saN-jit8 beh koh khi2 i.”
	Hit-si5 chiau3-khoaN3 si7 bo5 sim2-mih8 lang5 u7 liau2-kai2 I sou2 kong2 chit ku3 oe7.  In tai7-ke chi2-u7 be5-loan7 na7-tiaN7.  Put-ko3 in long2 oe7 ki3-tit chit-ku3 oe7.  Chhin-chhiuN7 I siu7 sim2-phoaN3 e5 si5, I e5 tui3-tek8 ma7-si7 oe7 ki3-tit chit-ku3 oe7, chiu7 kan-cheng3 kong2, “Chit lang5 bat kong2, goa2 oe7 hui2-haoi7 Siong7-te3 e5 tian7, saN-jit8 beh koh khi2 i.”  Iu7-koh I siu7 teng3 ti7 Kok-kok-thaN e5 si5, in ma7-si7 oe7 ki3-tit chit-ku3 oe7, chiu7 siat-tok8 leng2-chhio3 I kong2, “Ai7 ah, li2 hui2-hoai7 tian7, saN-jit8 khi2 i e5, taN tioh8 kiu3 ka-ki7, tui3 Sip8-ji7-ke3 loh8-lai5.”  Lian5 cheng3 hak8-seng to iu5-goan5 siong5-siong5 ki3-tit chit-ku3 oe7, koh ia7 tioh8 kau3 Ia5-sou koh-oah8 liau2-au7, in chiah oe7 liau2-kai2 chit ku3, “ti7 saN-jit8 goa2 beh koh khi2 i” e5 oe7 e5 i3-su3.
	Che si7 Ia5-sou chhut-hoat I e5 kong seng-gai5 e5 khoan2-sit.  I m7-si7 tu2-tu2 eng7 oan2-choan2 ho2 kam2-cheng5 e5 hoat-tou7 lai5 chhut-hoat.  M7-si7!  Tui3 lang5 oan2-choan2 ho2 kam2-cheng5, khiok u7-si5 si7 chin ho2, chong2-si7 u7 si5 kou-put-chiong tioh8 hian2-chhut siu7-khi3 e5 bin7 chiah u7 kau3-giah8.  Hit jit8 bo5 poaN3 lang5 kaN2 mou7-hiam2 chin3-cheng5 lai5 ti2-khong3 I.  Cheng3-lang5 khoaN3-liau2 si7 put-chi2 chhiN-kiaN, put-ko3 u7 toa7-toa7 tong5-cheng5, soa3 ui7 I, ia7 ti7 in e5 sim-lai7 put-chi2 teh hoaN-hi2, u7 khoaN3-kiN3 chit e5 lang5 kaN2 choe3 hit ho7 in sou2 m7-kaN2 choe3 e5 su7.  Hiah e5 choe3 m7-tioh8 e5 lang5, in e5 liong5-sim iu5-goan5 ma7-si7 u7 chan3-seng5 Ia5-sou sou2 choe3 e5 tai7-chi3.  In m7-si7 m7-chai-iaN2 in u7 chho3-gou7 ti7-teh, put-ko3 Ia5-sou u7 chhui-pek in lai5 chim-chiok siuN7 in sou2 choe3 e5 su7.  Ui7-tioh8 ai3 hou7 lang5 hok8-sai7 Siong7-te3 e5 sim-sin5 tit-tioh8 chheng-khi3, bian2 bak-tioh8 la5-sam5, sou2-i2 Ia5-sou chiah u7 hian2-chhut I e5 chong-giam5, tek-seng3 e5 Bi2-sai3-a e5 thang chhiN-kiaN e5 khi3-khai3 lai5 kong-kek in.  Khak-sit8 che si7 “Seng3 IuN5-ko e5 gi7-hun2(**hun3).”  Ti7 hit-si5 Ia5-sou e5 bak8-chiu u7 hian2-chhut put-chi2 thang kiaN-ui3 e5 in3-siong7 ti7-teh.

	Seng3 IuN5-ko e5 gi7-hun2(**hun3)!
	Chit-tiap8 koh tui3 chit hong-bin7 lai5 siuN7 lan2 e5 Chu2 e5 jin5-keh, si7 u7 toa7 li7-ek e5 sou2-chai7 ti7-teh.  An3-choaN2 to u7 chin-choe7 ui2-tai7 e5 oe7-tou5 ka, thai2-oe7 bo5 poaN3-lang5 oe7 hit ho7 hoat siu7-khi3 e5 Ki-tok mah?  Lan2 khah siong5 sou2 khoaN3-kiN3 e5 tou5, long2 si7 oe7 I e5 bin7 si7 un-jiu5, peng5-ho5, ia7 lan2 khah siong5 si7 thoan5-siu7 hit-ho7 gau5 lin5-bin2, khiam-sun3, thiaN3-thang3 e5 Ia5-sou; na7-si7 an2-ni, kiaN-liau2 lan2 sou2 piau2-chhut I e5 siong7 si7 u7 chho3-gou7 ti7-teh, si7 kan-ta I e5 jin5-keh e5 chit8 hong-bin7 na7-tiaN7, iu7-koh kiaN-liau2 bo5 sim2-mih8 oe7 giu2 hit-ho7 u7 lam5-chu2 han3 e5 khi3-khai3 e5 lang5 e5 sim.  In be7 bian2-tit siuN7 kong2, hit ho7 long2 bo5 u7 hoat-chhut oan3-hun7 phaiN2, siu7-khi3 phaiN2 e5 thiaN3-thang3, si7 bo5 kah loa7 nih8 thang kho2-chhu2 e5 su7.  In si7 siuN7 kong2, lang5 ho2-taN2 hian2-chhut gi7-hun2(**hun3) lai5 hou7 lang5 kiaN-hiaN5, che si7 hit ho7 iong2-kam2 e5 lang5 e5 jin5-keh e5 chit8-pou7-hun7.  U7-iaN2, in sou2 siuN7 e5 si7 chin-sit8 e5 oe7.  In-ui7 chit e5 u7 hian2-chhut oan5-choan5 e5 jin5-seng3 e5 Ia5-sou, iu5-goan5 u7 chiap8-chiap8 hoat-chhut siu7-khi3 e5 bin7.
	Lan2 tui3 Ia5-sou lai5 chai-iaN2, siu7-khi3 si7 Sin5-seng3 e5 su7.  Iau2-ku2 lan2 iu5-goan5 si7 tioh8 tui3 Ia5-sou lai5 chai-iaN2, hit ho7 iong2-kam2 e5 jin5-keh-chia2 sou2 hoat-chhut e5 siu7-khi3 si7 sim2-mih8 khoan2.  In-ui7 lan2 e5 siu7-khi3 khah-siong5 si7 chhut tui3 lan2 e5 loan2-jiok8, bo5 iong2-chong3 e5 sim-chi3, si7 chhut tui3 lan2 e5 toan2-khi3, phaiN2 seng3-te7, si7 chhut tui3 lan2 koe3 thau5 loan2-jiok8 boe7-oe7 che3-ap lan2 e5 seng3-cheng5 sou2 ti3--e5.  Lan2 e5 siu7-khi3 khah siong5 si7 chhut tui3 kou3-ki2 e5 sim, ui7-tioh8 siu7 lang5 e5 siong-hai7, ia7 lan2 boe7-oe7 jim2-tit.  Lan2 e5 siu7-khi3 khah-siong5 si7 chin chan5-jim2, chhiN-chham2, long2 boe7-oe7 sia3-bian2 lang5.
	Tui3 an2-ni, lan2 ai3 tiap-a2(**tiap8-a2)-ku2 saN-kap lai5 khoaN3 siu7-khi3 e5 Ki-tok.  I ti7-chia oe7 hiah-nih8 siu7-khi3 hiah e5 tham-chai5, kan-cha3 e5 seng-li2 lang5, si7 in-ui7 in u7 khi-phian3 tan-sun5 e5 peh-siN3 e5 keng3-khian5 e5 sim.  ti7 au7-jit8, I oe7 koh-chai3 hiah-nih8 siu7-khi3 hiah e5 tou7-tng5 oeh8 koh goan5-be5 e5 lang5, bo5 m7-si7 ui7-tioh8 in u7 theh8 in hit e5 chi3 bi5-soe3 e5 An-hioh-jit8 e5 kui-le7 lai5 chou2-tong3 I ti7 An-hioh-jit8 i ho2 piN7-thiaN3 e5 lang5, “sou2-i2 I chiu7 siu7-khi3 si3-koe3 khoaN3 in.”  I ma7-si7 chin siu7-khi3 hiah e5 in2-iu2 chi3 bi5-soe3 e5 chit e5 lai5 ham7-loh8 ti7 choe7-ok e5, kong2, “KiN3-na7 hou7 chiah e5 sin3 Goa2 e5 chi3-bi5-soe3 e5 chit8 e5 siu7 that-gai7, hit lang5 leng7-khou2 u7 toa7 chioh8-bo7 tiau3 i e5 am7-kun2 thiam7 ti7 chhim-ian.”  I u7 put-chi2 siu7-khi3, koh eng7 bo5 lin5-bin2 e5 ki-chhi3 e5 oe7, lai5 lou7-hian7 Keng-hak8-su7 kap Hoat-li7-sai3 e5 chan5-jim2 kap ke2-ho2, kan-cheng3 in long2 si7 teh chou2-chi2 lang5 chhin-kun7 Siong7-te3.  Lan2 na7 khoaN3 Ma2-thai3 te7 23 chiuN, ti7-hia I e5 oe7 sit8-chai7 si7 chin thang chhiN-kiaN.  “Lin2 ke2-ho2 e5 Keng-hak8-su7 kap Hoat-li7-sai3 lang5, u7 chai-e7 ah!  Lin2 si7 ke2-ho2 e5, lin2 si7 pai5-iu, lin2 si7 hun2-peh8 e5 bong7!  Lin2 si7 chhiN-mi5 teh chhoe7-thau5 e5.  Lin2 eng7 tang7 koh oh-tit taN e5 taN3 pak8 he7 ti7 lang5 e5 keng-thau5 teng2, chong2-si7 lin2 m7-kheng2 eng7 chit8 ki chng2-thau5-a2 tin2-tang7 i!  Lin2 pian3-kiaN5 chui2-lou7, liok8-lou7, hou7 chit8 lang5 jip8-kau3; ki3-jian5 jip8, chiu7 hou7 i choe3 te7-gek8 e5 lang5, pi2 lin2 ka-pe7.  Choa5 ah!  Tok8-thang5 e5 lui7 ah!  Lin2 thai3 oe7 to5-siam2 te7-gek8 e5 heng5-hoat8?”
	Che si7 lan2 e5 un-jiu5, khiam-pi e5 Ia5-sou, ti7-tehti7-teh hoat siu7-khi3 e5 si5, sou2 kong2 e5 oe7.  Siat-su2 lan2 na7 ai3 chai-iaN2, hit ho7 sit8-chai7 tioh8 kiaN-hiaN5 e5 siu7-khi3 si7 sim2-mih8 khoan2, siat-su2 lan2 na7 ai3 chai-iaN2, Siong7-te3 tui3 hit ho7 chan5-jim2, ke2-cho3 i2-kip8 ke2-ho2 e5 heng5-ui5 si7 phau7 sim2-mih8 khoan2 e5 i3-kian3, chhiaN2 lan2 lai5 khoaN3 siu7-khi3 e5 Ki-tok e5 thai3-tou7.

Siu7-khi3 si7 Sin5-seng3 e5 su7.  Siat-su2 lan2 na7 si7 chit8 e5 khah ko-siong7 e5 jin5-keh-chia2, lan2 eng-kai si7 tioh8 khah siong5 hoat-siu7-khi3 chiah tioh8, chong2-si7 lan2 e5 siu7-khi3 tioh8 oe7-hiau2 oh8 Ia5-sou Ki-tok e5 siu7-khi3 e5 khoan2-sit.  Lan2 tioh8 chiong I e5 siu7-khi3 lai5 choe3 lan2 e5 bou5-iuN7.
(1) Thau5-chit8 hang7 lan2 tioh8 chai, na7 si7 u7 sim2-mih8 lang5 chho3-gou7 lai5 siong-hai7 tioh8 I pun2-sin e5 si5, I si7 koat-toan3 bo5 siu7-khi3.  Cheng3-lang5 si7 thang chiau3 in e5 i3-su3 lai5 khoan2-thai7 I, ku7-choat8 I, biau2-si7 I, thi2-chhio3 I, ma7 soa3 thang teng3 I ti7 Sip8-ji7-ke3, hou7 I lai5 tu2-tioh8 hit e5 chhi-chham2.  Ti7 Kok-kok-thaN e5 soaN-phiaN5, cheng3-lang5 chit8-siaN chit8 chhui3 to long2 si7 teh leng2-chhio3 I, chong2-si7 I khoaN3 hit ho7 si7 chit8 si5 e5 gu5-gong7 e5 oe7, soa3 tui3 Siong7-te3 kiu5 kong2, “Pe7 ah, sia3-bian2 in, in-ui7 in sou2 choe3 e5, in m7-chai.”
Chong2-si7 na7-si7 u7 sim2-mih8 lang5 kan-cha3, lai5 phah la5-sam5 Siong7-te3 e5 chhu3, u7 sim2-mih8 lang5 ke2-ho2, ti3-kau3 hou7 lang5 iam3-hun7 chong-kau3, u7 sim2-mih8 lang5 ap-pek loan2-jiok8 e5, u7 sim2-mih8 lang5 in2-iu2 siau3-lian5 e5 cha-bou2 gin2-na2 ham7-loh8 ti7 sia5-ok e5 seng-oah8, I chiu7 chek-si5 hoat-chhut chin thang kiaN-hiaN5 e5 bin7 lai5 siu7-khi3, khian3-chek in.
Che chiu7-si7 Ia5-sou e5 thai3-tou7, I long2 bo5 ui7-tioh8 ka-ki7 e5 su7 lai5 siu7-khi3.  Na7-si7 lang5 sian3 I chiaN3-peng5 e5 chhui3-phe2, I ma7 soa3 oat8 to3-peng5 hou7 i.  I u7 hoan-hu3 lan2 tioh8 chiau3 an2-ni lai5 kiaN5.  Siat-su2 na7-si7 lan2 e5 chhui3-phe2 hou7 lang5 sian3-khi3, chiu7 bo5 bun7-toe5.  Chong2-si7 na7-si7 u7 sim2-mih8 loan2-jiok8, bo5 lang5 thang pang-chan7 e5, tu2-tioh8 leng5-jiok8 hou7 lang5 sian3 chhui3-phe2 khi3, che chiu7-si7 choan5-jian5 cheng-chha e5 kou3-su7 lah.
(2) Lan2 iu5-goan5 tioh8 chai, ti7 I e5 siu7-khi3 e5 hoan2-bin7 u7 I e5 thiaN3-thang3 ti7-teh.  Lan2 kiam2 thang siuN7 kong2, ti7 I e5 siu7-khi3 e5 lai7-bin7, si7 bo5 u7 thiaN3-thang3 ti7-teh mah?  m7-si7!  ki5-sit8 I e5 siu7-khi3 long2 si7 chhut tui3 thiaN3-thang3 e5 sim.  In-ui7 I si7 thiaN3-thang3 hiah e5 siu7 ap-pek e5, chiah lai5 oan3-hun7 hiah e5 ai3 ap-pek lang5 e5.  In-ui7 I si7 thiaN3-thang3 hiah e5 tui7-loh8 e5 cha-bou2 gin2-na2, chiah lai5 chiu3-chou2 hiah e5 in2-iu2 in e5 lang5.  In-ui7 I si7 ai3-khoaN3-kiN3 cheng3-lang5 u7 khoai3-lok8 e5 sim thang oa2-lai5 ti7 Pe7 e5 bin7-cheng5, chiah lai5 siu7-khi3, khian3-chek hiah e5 ke2-ho2, pai7-hoai7 chong-kau3 e5 lang5.
(3) Koh chit8 hang7, lan2 tek8-piat8 ai3 chai e5, ia7 thang soa3 choe3 lan2 e5 an-ui3 kap bian2-le7--e5, chiu7-si7 I put-si5 u7 khng3 sia3-bian2 lang5 e5 sim lai5 teh siu7-khi3 lang5.  I si7 put-chi2 siu7-khi3 lang5 khng3 goan5-be5 e5 sim kou3-i3 lai5 kiaN5 phaiN2, ia7 soa3 chin siu7-khi3 lang5 khng3 ke2-ho2, bo5 u7 thiaN3-thang3 e5 sim, kan-ta goan5-kou3 bo5 beh hoan2-hoe2.  Chong2-si7 lang5 na7 u7 hian2-chhut pi-ai e5 bin7-mau7, chiu7 chek-si5 tin2-tang7 I e5 sim lai5 siN-chhut lin5-bin2 kap thiaN3-thang3 e5 liam7-thau5.  Tui3 hiah e5 po7-giok8 i2-kip8 ke2-ho2 e5 lang5, I si7 put-chi2 siu7-khi3, kah na2 lui5 teh tan5 chit8-poaN, lai5 siat phi2-ju7 pai5-thek in.  Tui3 hiah e5 oe7-hiau2 chai choe7, iu-bun7 hoan2-hoe2 sim-lai7 chin ai-siong teh kan-khou2, u7 hian2-chhut ai3 ho2 e5 sim--e5, Ia5-sou chiu7 chek-si5 siat choe7-choe7 e5 phi2-ju7 lai5 bian2-le7 in.  Che si7 Ia5-sou teh hoat siu7-khi3 e5 khoan2-sit.  Lan2 na7-si7 oe7 chiau3 I e5 khoan2-sit, chiu7 thang chiau3 lan2 sou2 ai3 put-koan2 si5 to thang siu7-khi3.


Te7-6 chiuN	Ni5-Ko-Ti2-Bu2

	Lan2 thang siong2-siong7 ti7 hit am3 Ia5-lou7-sat-leng2 siaN5 un2-tang3 u7 toa7 io5-choah, toa7 siu7 kam2-tong7 chiah tioh8.  In-ui7 chit e5 siau3-lian5 e5 sian-siN, u7 ti7 hiah e5 tui3 tak8 sou2-chai7 chu7-chip8 lai5 e5 cheng3 Iu5-thai3 lang5 e5 bin7-cheng5, lai5 pian7-pok, leng5-jiok8 kau3-hoe7 i2-kip8 kok-bin5 e5 thau5-lang5 e5 koan5-se3, soa3 kong-jian5 lai5 kong-kek, kong2 in si7 hou7 kau3-hoe7 piN3-choe3 chit8 cheng2 e5 chhat8-siu7!  Chhi3-siuN7, na7 u7 chhin-chhiuN7 chit khoan2 e5 lang5 lai5 kong-kek lan2 e5 Kam(**Kam3)-tok-hoe7!  A2-si7 ti7 lan2 e5 gi7-hoe7 e5 tiong-kan, u7 chit8 e5 cheng3-lang5 sou2 chun-keng3 e5 seng3-chia2 hian2-chhut chit8 e5 koan5-ui-chia2 e5 siu7-khi3 e5 bin7-mau7, tui3 khau2-bin7 toa7 hoah8 tit8-tit8 jip8-lai5.  ti7 Siong7-te3 kap cheng3-gi7 e5 mia5, lai5 soan-thoan5 au(**au5)-kio3 kong2, lin2 chiah e5 gi5-oan5 long2 si7 li7-iong7 kong-chit ti7-teh tou5-bou5 su-ki2 e5 li7-lou7, lan2 siuN7 siaN2-khoan2?  Lan2 kiam2 bo5 phah-sng3 hit e5 siaN5-nih8 e5 lang5 beh ui7-tioh8 an2-ni, lai5 tam7-poh8 io5-choah mah?
	Khak-sit8, hit am3 ti7 Ia5-lou7-sat-leng2, ke-ke hou7-hou7 ti7-teh chiah8 am3-png7 e5 si5, ia7 ti7 ke-lou7-nih8, ti7-chia ti7 hia u7 kiat kui-tong2, long2 si7 teh kong2-khi2 chit e5 siau3-lian5, ki5-iN7 e5 sian-ti lang5 i2-kip8 I ti7 Seng3 Tian7 sou2 kiaN5 hit e5 oe7 hou7 lang5 chhiN-kiaN e5 tai7-chi3.  Ti7 Ia5-lou7-sat-leng2 hiah e5 teh ui7 ki3-seng5 e5 chou-chit e5 lang5, sim-lai7 u7 phau7 hoan2-khong3 kap phoe-pheng5 e5 thai3-tou7, chong2-si7 lian5 ti7 Hoat-li7-sai3 lang5 e5 tiong-kan hiah e5 khah chhim-siuN7 e5, khoaN3-kiN3 I sou2 kiaN5 e5 su7, sim-lai7 ma7-si7 siu7 toa7 e5 kam2-kek.  Put-koan2 siaN2-khoan2, I si7 chit8 e5 seng3-chia2, si7 chit8 e5 iong2-kam2 e5 cheng3-gi7 e5 chian3-su7.  Hit-si5 un2-tang3 u7 chin-choe7 lang5 tai7-ke soe3-soe3 siaN teh kong2, I tek-khak m7-si7 kan-ta chit8 e5 peng5-siong5 e5 lang5 na7-tiaN7.  Hit si5 un2-tang3 tui3 pak-peng5 u7 chin-choe7 Ka-li7-li7 e5 lang5 soa3 toa3 chiong2-chiong2 ki5-iN7 e5 hong-siaN loh8-lai5 lam5-peng5.  Lan2 ia7 thang liau7-siong2, Iok-han7 i2-kip8 i e5 siau3-lian5 e5 tang5-phoaN7, un2-tang3 i2-keng u7 kong2-khi2 KiaN5 soe2-le2 e5 Iok-han7 u7 chaiN2-iuN7 lai5 kan-cheng3 Ia5-sou e5 su7.  In-ui7 hit-si5 cheng3-lang5 long2 si7 sin3-iong7 KiaN5 soe2-le2 e5 Iok-han7 sou2 kan-cheng3 e5 oe7.
	Kiam2-chhai2 Iok-han7 in tai7-ke i2-keng u7 kong2-khi2 ia7 ku2 kaN2.  Chong2-si7 chiau3 khah toa7-bin7 in si7 bo5 kong2 chiah tioh8, ia7 khah toa7-bin7 Ia5-sou u7 chou2-chi2 in.  In-ui7 in na7 kong2-khi2 I sou2 kiaN5 e5 sin5-jiah, lang5 boe7 bian2-tit ai3 lun7-khi2 I e5 tai7-chi3, ia7 kiaN-liau2 hoan2-tng2 oe7 chou2-tong3-tioh8 I sou2 beh choe3 e5 kang, lai5 kan-ta chu7-chip8 choe7-choe7 bo5 li2-kai2 e5 lang5 tiam3 ti7 I e5 sin-piN.  In-ui7 Ia5-lou7-sat-leng2 e5 peh-siN3, si7 bo5 koh-iuN7 Ka-li7-li7 e5 peh-siN3, in khiok si7 u7 teh siuN7 kong2, Siong7-te3 e5 Kok si7 cheng3-gi7 e5 kok, chong2-si7 ki5-sit8 in te7-it koan-sim e5, si7 teh siuN7 kong2, in e5 kok beh chiaN5-choe3 I2-sek-liat8 e5 eng5-kng, ia7 hit-si5 Ia5-ho5-hoa pun2-sin beh choe3 in e5 Ong5, bi2-sai3-a beh choe3 in e5 chi2-to7-chia2, choe3 ban7 koan5-leng5 e5 Siong7-te3 e5 tai7-piau2 lai5 chiang2-li2 toe7-bin7-chiuN7 it-chhe3 e5 koan5-peng3.
	It-poaN e5 Iu5-thai3 lang5 to long2 si7 khng3 chhin-chhiuN7 chit-khoan2 e5 i3-kian3, sou2-i2 I na7 kheng2 kap in tang5-i3, beh lai5 chu7-chip8 kui toa7-tin7 e5 gu5-bin5, jiat8-sim lai5 choe3 I e5 kha-chhiu2, ti7 I e5 sin-piN lai5 eng5-hian2 in e5 kok, che un2-tang3 si7 bo5 oh tit e5 su7, chong2-si7 chit ho7 su7 si7 put-hap8, bo5 koan-he7 ti7 I e5 chin-sit8 e5 ke3-ek8.  I chin-sit8 e5 ke3-ek8 si7 beh the5-ko jin5-lui7 leng5-seng3 e5 seng-oah8 e5 su7-giap8.  Sou2-i2 chiau3-khoaN3 I si7 cham2-jian5 ai3 un2-bat8 I pun2-sin, bo5 ai3 hian2-jian5 ti7 Ia5-lou7-sat-leng2, ia7 si7 u7 chou2-chi2 it-chhe3 siok8 ti7 si5 boe7-kau3 e5 tak8 teng2-ho7 e5 mia5-siaN.
	Chong2-si7 cheng3-lang5 boe7 bian2-tit ai3 su-siuN2 I e5 tai7-chi3.  Ti7 tak8 kai-kip to u7 chin-choe7 lang5 teh su-siuN2 I.  Iok-han7 u7 keng2-soan2 chit8 e5 tu3-hian7 e5 le7 lai5 chi2-si7 lan2 chai-iaN2 hit-si5 e5 cheng5-keng2.

“U7 chit8 e5 Hoat-li7-sai3 lang5, mia5 Ni5-ko-ti2-bu2, si7 Iu5-thai3 lang5 e5 koaN.”  Chit e5 Ni5-ko-ti2-bu2 u7 chhim-chhim teh siuN7 I sou2 kiaN5 e5 su7, sui-jian5 i e5 tang5-phoaN7 long2 si7 teh hoan2-khong3 Ia5-sou, chong2-si7 i khoaN3-kiN3 chit e5 iong2-kam2e siau3-lian5 e5 sian-ti lang5 sou2 choe3 e5 su7, sim-lai7 toa7-toa7 siu7 kam2-tong7.  I ti7 sim-lai7 chin ki5-koai3 teh sam2-su Ia5-sou e5 su7.  I ai3 chai-iaN2 I e5 tai7-chi3.  Chiau3-khoaN3 i si7 chit8 e5 seng5-sit8 jiat8-seng5 e5 lang5.  Kho2-sioh i si7 u7 khah sio2-taN2, khah po2-siu2 e5 kau3-tou5; chit khoan2 e5 lang5 ti7 tak8 si5-tai7 to long2 si7 bo5 khoai3-khoai3 lai5 piau2-si7 i e5 i3-su3.  Sou2-i2 i u7 ti7 PoaN5-ke3-choeh geh8 am3-mi5, chheng7 tng5-tng5 e5 goa7-tho3, am3-chiN7 ka-ki7 chit8 lang5 thau-chau2 chhut-khi3 kiaN5 ti7 ke-lou7 e5 u7 chhiu7-ng2 am3-am3 e5 sou2-chai7, siuN7 beh chhe7 Ia5-sou, chiu7 kiaN5 kau3 chit8 ui7, chiu7-si7 toa7-bin7 Ia5-sou e5 hak8-seng Iok-han7 u7 kap I saN-kap tiam3 e5 sou2-chai7.
	Lan2 thang siong2-siong7 Iok-han7 u7 an3-nai7 chit e5 chhut-mia5 e5 lang5-kheh, chiuN7 khi3 ti7 i kap i e5 sian-siN sou2 tiam3 hit e5 m7-chiaN5-mih8 e5 lau5-teng2, iah8 i u7 che7 ti7-hia chu3-i3 lai5 thiaN, soa3 ki3-tit i ti7 u7 chit8-jit8 sou2 beh tui3 se3-kai3 lai5 kan-cheng3 e5 su7.  Lan2 teh siuN7 Iok-han7 na7 oe7 thang koh khah gau5 ki3-tit chit chan5-su7 si7 chin ho2, che kiam2 si7 bo5 keng3-khian5 e5 sou2-chai7 mah?  In-ui7 i chi2-u7 ki3 toe2-toe2 kui2-ku3 oe7, beh lai5 choe3 lan2 e5 lou7-eng7.  Sou2-i2 lan2 tioh8 chim-chiok lai5 siuN7 Seng3-chheh sou2 ki3 e5 i2-goa7 e5 i3-su3, soa3 chiau3 lan2 sou2 oe7 e5, lai5 cheng-pou2 loh8-khi3 chiah ho2.
	Lan2 thang liau7-siong2 Ni5-ko-ti2-bu2 si7 him-bou7 ai3 thiaN Ia5-sou kang2-lun7 I sou2 beh kian3-siat e5 Ong5-kok; ia7 iu5-goan5 thang siuN7, i si7 u7 khng3 it-poaN e5 Iu5-thai3 lang5 e5 Siong7-te3 e5 kok e5 koan-liam7 ti7-teh.  I si7 bo5 koh-iuN7 ki5-u5 e5 lang5, iu5-goan5 u7 teh theng3-hau7 I2-sek-liat8 toe7-bin7-chiuN7 e5 ong5-kok, beh tit-tioh8 eng5-kng, chhiong-seng7; ia7 teh siuN7, chu7-jian5 tak8 e5 I2-sek-liat8 lang5, tui3 chhut-si3 chiu7-si7 chiaN5-choe3 hit-e5 ong5-kok e5 chit(**chit8)-oan5.  I si7 u7 toa7-toa7 teh ki5-thai7 Ia5-sou beh chiaN5-choe3 hit e5 sou2 iok-sok e5 Bi2-sai3-a.  I si7 chit8 e5 lau7 toa7-lang5, koh u7 chhang-mia5; ia7 ti7 chong-kau3 kai3 ma7-si7 chit8 e5 koan5-ui-chia2, sou2-i2 kiam2-chhai2 i u7 khng3 chhin-chhiat e5 i3-su3, teh ng3-bang7 i sou2 khou2-khng3 e5 oe7 i2-kip8 i e5 kam2-hoa3, u7 kau3-giah8 oe7 kham-tit thang hou7 cha2-khi2 hiah-nih8 piaN3-mia7, lai5 chhut-thau5 chit e5 siau3-lian5 e5 jiat8-sim ka hoaN-hi2 chiap-lap8.  Ia7 bian2 giau5-gi5, i un2-tang3 u7 teh siuN7, siat-su2 Ia5-sou na7-si7 beh kian3-siat chhin-chhiuN7 i sou2 teh liau5-bang7 e5 ong5-kok, i si7 oe7 chiaN5-choe3 chit8 e5 tong5-chi3 e5 lang5, ia7 put-chi2 u7 lat8 thang pang-chan7 I.
	Chhin-chhiuN7 an2-ni, Ni5-ko-ti2-bu2 u7 hian2-chhut i oe7-thang pang-chan7 I hou7 I thang siu7 i e5 un-cheng5 e5 thai3-tou7, ia7 Ia5-sou tek-khak si7 u7 eng7 thiam5-cheng7, koh u7 ui-giam5 e5 oe7 lai5 chek-pi7 i, hou7 i chek-si5 khiam-pi chiah tioh8.  Sou2-i2 i chiah u7 eng7 hit ho7 chhim-chhim chun-keng3 e5 thai3-tou7, lai5 chheng-hou chit e5 siau3-lian5 e5 hiong-chhoan lang5 kong2, “Liap8-pi2, goan2 chai li2 choe3 sian-siN, si7 tui3 Siong7-te3 lai5 e5, in-ui7 na7 m7-si7 Siong7-te3 kap li2 ti7-teh, chiu7 bo5 lang5 oe7 kiaN5 li2 sou2 kiaN5 chiah e5 sin5-jiah.”
	Lan2 long2 bo5 thiaN-kiN3 Ni5-ko-ti2-bu2 u7 soa3-chiap koh kong2-khi2 sim2-mih8 tai7-chi3, lan2 chi2-u7 thang chhui-chhek ji5-i2, in-ui7 Ia5-sou hut-jian5-kan u7 chou2-chi2 Ni5-ko-ti2-bu2 e5 oe7, ia7 kah-na2 chhin-chhiuN7 u7 liau2-kai2 ti7 i e5 thau5-nau2 lai7 sou2 teh gi5-bun7 e5 bun7-toe5; soa3 lai5 in3-tap i kong2, “Goa2 sit8-sit8 ka7 li2 kong2, lang5 na7 bo5 teng5-thau5 siN, chiu7 boe7-oe7 khoaN3-kiN3 Siong7-te3 e5 kok.”
	Lan2 thang phah-sng3, Ia5-sou u7 koh khah siong5-se3 lai5 soat-beng5 I e5 i3-su3, kong2, “Liap8-pi2, li2 sou2 siuN7 e5, lun7 Siong7-te3 e5 kok e5 i3-su3 si7 choan5-jian5 chho3-gou7 lah.  Li2 iau2-be7 koh kong2 e5 tai7-seng, chhiaN2 iong5-un2 goa2 lai5 chi2-si7 li2 si3-chiaN3 e5 kian3-kai2.  Lun7 goa2 sou2 kian3-siat e5 ong5-kok, long2 bo5 u7 hit ho7 cheng3-ti7 i2-kip8 toe7-chiuN7 e5 koan5-se3 kap tek8-koan5 e5 i3-su3 ti7-teh.  Goa2 e5 ong5-kok chiu7-si7 hit ho7 u7 seng5-sit8 sim e5 lang5 e5 kok;  ia7 bo5 lun7 ta-pou, a2-si7 cha-bou2, hoan7-na7 ti7 sim-toe2, u7 chun5 ui2-tai7 e5 li2-siong2, tiong-sit8 hang5-hok8 Siong7-te3 e5 lang5, chiu7-si7 goa2 e5 ong5-kok e5 chit(**chit8)-oan5.  Sou2-i2 m7-si7 kan-ta tioh8 chhut-si3 choe3 Iu5-thai3 lang5, ma7 m7-si7 u7 Iu5-thai3 lang5 e5 tek8-koan5 chiu7 oe7 thang chiaN5-choe3 goa2 e5 ong5-kok e5 chit(**chit8)-oan5.  Lang5 bo5 hun chi7-chui7, hek8-si7 Iu5-thai3 a2-si7 IN7-pang, na7-si7 bo5 teng5-thau5-siN, bo5 tui3 teng2-bin7, tui3 Siong7-te3 e5 Sin5 lai5 siN, chiu7 boe7-oe7 jip8 ti7 hit e5 seng5-sit8 sim e5 ong5-kok.”
	Lan2 un2-tang3 beh ki5-koai3, an3-choaN2 chit ho7 e5 to7-li2 u7 hiah-nih8 be5-loan7 chit e5 chhim-tim5 e5 chong-kau3-ka Liap8-pi2, Ni5-ko-ti2-bu2 e5 sim le3(**leh)?  Lun7 teng5-thau5-siN e5 to7-li2, chai7 Iu5-thai3 lang5 to m7-si7 hi-han2 e5 oe7.  In bat teh phah-sng3 IN7-pang lang5 na7 lai5 chiap-lap8 Iu5-thai3 kau3, si7 khoaN3-choe3 teng5-thau5-siN e5 i3-su3.  Kiam2-chhai2 i oe7 ju5-loan7 kau3 an2-ni, si7 ui7-tioh8 i u7 thiaN-tioh8 Ia5-sou kong2, tak8-lang5 lian5 Iu5-thai3 lang5 to long2 tioh8 teng5-thau5-siN; iau2-ku2 chiau3 Liap8-pi2 e5 oe7 si7 kong2, tak8 e5 I2-sek-liat8 lang5 chu7-jian5 si7 long2 beh u7 hun7 ti7 hit e5 chiong-lai5 e5 se3-kai3.  Ia5-sou sou2 kong2 e5 oe7, tek-khak si7 u7 cham2-jian5 khah koh-iuN7 ti7 i sou2 teh siuN7 e5 i3-su3.  Tui3 an2-ni i chiah kong2, “Goa2 long2 boe7-thang liau2-kai2, lang5 to i2-keng lau7, chaiN2-iuN7 oe7 teng5-thau5-siN? kiam2 oe7 koh jip8 lau7-bu2 e5 pak-tou2-lai7 lai5 siN mah?”
	Ni5-ko-ti2-bu2 u7 mng7 kong2, chaiN2-iuN7?  Iau2-ku2 Ia5-sou long2 bo5 soat-beng5 hit e5 “chaiN2-iuN7.”  I si7 u7 eng7 lang5 e5 keng-giam7 lai5 chhui-pek i, hou7 i ka-ki7 lai5 phoaN3-toan3 hit e5 tai7-chi3 kong2, “Jiok8-the2 kap Sin5-leng5, a2-si7 chu7-jian5 lang5 oah8 ti7 chit se3-kan kap sin5-leng5 e5 lang5, sim-koaN choan-ng3 Siong7-te3, hit e5 cheng-chha li2 chai.  Tui3 jiok8-the2 siN e5, si7 jiok8-the2; tui3 Sin5 siN e5, si7 Sin5.  Lang5 oe7 siN-chhut hit ho7 sin5-leng5 e5 liam7-thau5, ko-siong7 e5 li2-siong2 e5 iok8-bong7, m7-si7 chhut tui3 ngou2-jian5, a2-si7 chu7-jian5 sou2 oe7 e5.  Hit-ho7 su7 tiaN7-tioh8 si7 tui3 Siong7-te3 e5 Sin5 chiah oe7-thang seng5-chiu7 i.  Na7-si7 beh lai5 lun7-khi2 hit e5 “chaiN2-iuN7,” lan2 chi2-u7 si7 thang kong2 an2-ni na7-tiaN7.  chit e5 i2(**iN7)-siong7 si7 poaN5-ke3 lan2 sou2 oe7 liau2-kai2 e5 su7 lah.  In-ui7 Seng3 Sin5 e5 kam2-hoa3 si7 chhin-chhiuN7 hong, chu7-iu5 chu7-chai7, si7 chin7-chai7 o3-biau7 e5 su7.  Chit-tiap8 li2 thiaN-kiN3 hong teh chhe, ti7 goa7-bin7 e5 chhiu7-chang5.  Iau2-ku2 li2 m7-chai i tui3 ta2-loh8 lai5, ia7 beh tui3 ta2-loh8 khi3.  KiN3-na7 tui3 Seng3 Sin5 siN e5, iah8 si7 an2-ni.  Goa2 e5 kok chiu7-si7 tui3 Seng3 Sin5 teng5-thau5-siN e5, tui3 Siong7-te3 e5 Sin5 sou2 siN e5 lang5 e5 kok.”
	Hit e5 lau7 liap8-pi2 thiaN-liau2 ma7 long2 boe7 hiau2-tit sim2-mih8, soa3 kan-ta mng7 I kong2, “ChaiN2-iuN7 oe7 an2-ni ah?”
	“Li2 choe3 I2-sek-liat8 e5 sian-siN, ia7 m7-chai che mah?  Goa2 kong2, lang5 tioh8 khiam3-eng7 Siong7-te3 e5 Sin5 e5 kam2-tong7, chiah oe7 chiaN5-choe3 sin5-leng5 e5 lang5, chit e5 tan-sun5 e5 su7-sit8, li2 siong7-chhiaN2 to thiaN boe7 hiau2-tit le3(**leh); goa2 na7 ka7 li2 kong2, siok8 ti7 thiN-teng2 e5 khah chhim-o3 e5 su7, lin2 thai3 beh sin3?  In-ui7 chi2-u7 goa2 chiah oe7 thang ka7 lin2 kong2 hit e5 su7.  Bo5 lang5 bat chiuN7 thiN lai5 bat hit e5 su7, chi2-u7 ti7 thiN-nih8 e5 Jin5-chu2, tui3 thiN kang3-loh8 e5 na7-tiaN7.  Li2 iau2-be7 liau2-kai2 goa2 i2-kip8 goa2 e5 kok e5 i2-cheng5, iau2 u7 chin-choe7 thang chhiN-kiaN e5 su7-sit8, li2 tioh8 ai3 bat.  Goa2 m7-si7 chiau3 lin2 sou2 teh siuN7 e5 khoan2, ai3 beh lai5 che7 kun-ong5 e5 giok8-cho7, lai5 hian2-chhut Siong7-te3 e5 koan5-peng3, si7 beh lai5 seng5-siu7 hit ho7 kian3-siau3 e5 Sip8-ji7-ke3, lai5 hian2-chhut Siong7-te3 u7 chaiN2-iuN7 hi-seng I pun2-sin lai5 thiaN3 se3-kan lang5.  Koh chhin-chhiuN7 Mou5-se ku2-khi2 choa5 ti7 khong3-ia2 kiu3 I2-sek-liat8, Jin5-chu2 iah8 tek-khak tioh8 an2-ni siu7 ku2-khi2.”
	ChhiaN2 siong2-siong7 chit e5 lau7 liap8-pi2 chim-chiok thiaN-liau2 i e5 cheng-sin5 chong7-thai3 si7 siaN2-khoan2.  Chit e5 khia7 ti7 Ni5-ko-ti2-bu2 e5 bin7-cheng5 e5 Ia5-sou si7 chit8 e5 bo5 mia5-siaN siau3-lian5 e5 hiong-chhoan lang5; I bo5 seng5-siu7 sim2-mih8 hak8-hau7 e5 kau3-iok8; ma7-si7 bo5 siu7 kau3-hoe7 e5 jim7-kho2, iau2-ku2 ti7 bo5 i3-sek e5 tiong-kan, I u7 tit-tioh8 I e5 toe7-ui7, lai5 chiaN5-choe3 Ni5-ko-ti2-bu2 e5 si7-toa7; koh tui3 i kan-cheng3 pun2-sin si7 tui3 thiN-teng2 loh8-lai5 e5, u7 chai-iaN2 Siong7-te3 e5 ke3-ek8, soa3 kan-cheng3 I si7 beh lai5 chiaN5-choe3 se3-kan e5 chin kng, eng2-oan2 e5 oah8-mia7 e5 goan5-thau5.  Khak-sit8, I na7 m7-si7 chit e5 bong7-siong2-ka, chiu7-si7 ti7 I e5 lai7-bin7 tiaN7-tioh8 si7 u7 hit ho7 sin5-seng3 e5 iau3-sou3 ti7-teh.
	In ti7 saN bian7-hoe7 e5 tiong-kan sou2 kong2 e5 oe7, chiau3 lan2 sou2 oe7-thang chai-iaN2 e5, tai7-khai3 si7 chhin-chhiuN7 teng2-bin7 e5 khoan2-sit.  In e5 tam5-lun7 si7 an3-choaN2 kiat-kiok8, lan2 long2 m7-chai, in-ui7 chiau3 Seng3-chheh sou2 ki3 hit e5 kiat-be2 e5 oe7 si7 kong2, hou7 kiN3-na7 sin3 e5 lang5 tiam3 ti7 I u7 eng2-oah8, m7-ku2 chit ku3 beng5-beng5 si7 Iok-han7 sou2 chu3-kai2 e5 oe7.  Chit e5 toa7 liap8-pi2 thiaN-liau2 m7-chai si7 u7 liau2-kai2 I e5 i2-su3, a2-si7 thiaN-liau2 iu-bun7 chiu7 khi3, lan2 ma7-si7 long2 m7-chai.  Lan2 si7 chin ai3 chai-iaN2 hit e5 kiat-kiok8.  In-ui7 Ni5-ko-ti2-bu2 sui-jian5 si7 u7 khah soe3-ji7, khah sio2-taN2 e5 lang5, iau2-ku2 si7 chit8 e5 seng5-sit8 teh tui-chhe7 chin-li2 e5 lang5, sou2-i2 lun7 i e5 su7 si7 put-chi2 oe7 giu2 lan2 e5 sim.  Hit e5 kiat-kiok8, bo5-lun7 si7 siaN2-khoan2, tui3 hit-si5 khi2, i e5 sim un2-tang3 si7 bo5 boe7-ki3-tit Ia5-sou chiah tioh8.  Chit e5 tai7-chi3 liau2-au7, lan2 u7 koh thiaN-tioh8 I e5 mia5 nng7 pai2.  Iah8 tak8-pai2 i long2 si7 u7 ui7 Ia5-sou.  Iah8 tak8-pai2 ma7-si7 u7 hian2-chhut i e5 sio2-taN2 e5 seng3-chit.  Chhin-chhiuN7 bat u7 chit8 pai2, cheng3 peh-siN3 e5 thau5-lang5 teh-beh kong-jian5 lai5 ti2-tek8 Ia5-sou e5 si5, i u7 eng7 bo5 kau3 loa7 hun-beng5 e5 thai3-tou7 lai5 ui7 I kong2, “Bo5 thiaN lang5 e5 hun-sou3, lan2 e5 lut8-hoat kiam2 u7 teng7 sim2-mih8 lang5 e5 choe7 mah?”  Koh u7 chit8 pai2 Ia5-sou hou7 lang5 teng3-si2, ia7 A-li7-ma2-thai3 e5 Iok-sek beh lai5 bai5-chong3 I e5 sin-si e5 si5, ti7 Seng3-chheh u7 ki3-chai3 kong2, “koh u7 Ni5-ko-ti2-bu2, khi2-thau5 bat mi5-si5 chiu7-kun7 Ia5-sou e5” iah8 lai5, u7 toa3 but8-ioh8 chhiau tim5-hiuN.  Che si7 i choe3-au7 sou2 oe7 thang thoe3 chit e5 siau3-lian5 e5 peng5-iu2 sou2 choe3 e5 su7; i chit-tiap8 sui-jian5 khoaN3-kiN3 Ia5-sou siu7 lang5 hai7-si2, chit e5 su7-sit8 beng5-beng5 si7 teh piau2-beng5 Ia5-sou e5 sit-pai7, iau2-ku2 Ia5-sou si7 i sou2 chun-keng3 e5 chit8 e5 peng5-iu2, sou2-i2 chiah theh8 hiah-nih8 kui3-tiong7 e5 mih8 lai5 beh boah Ia5-sou e5 sin-si.

	Chhin-chhiuN7 an2-ni, lan2 tui3 chit-tiap8 khi2 si7 bo5 koh u7 khoaN3-kiN3 Ni5-ko-ti2-bu2 e5 chhut-thau5.  Chong2-si7 lan2 tek-khak boe7-thang chu7 an2-ni lai5 soah--khi3, oaN7 lai5 kong2 pat8-mih8 e5 su7; lan2 boe7 bian2-tit tioh8 theng5 tiap-a2(**tiap8-a2)-ku2 ti7-chia koh lai5 saN-kap siuN7 i sou2 teh be5-loan7 e5 bun7-toe5.
	Lun7 hit e5 bun7-toe5 chi3-chio2 lan2 si7 oe7-thang an2-ni siuN7.  Lan2 tui3 jin5-lui7 chin3-hoa3 e5 su7-sit8, u7 tit-tioh8 chit e5 kau3-hun3 ti7-teh.  Siong7-te3 tui3 lan2 jin5-lui7 si7 u7 chun5 chit8 e5 oan2-tai7 e5 ke3-ek8 ti7-teh.  Siong7-te3 u7 hou7 hit ho7 khah ha7-teng2 e5 siu7-cho7-but8 chiam7-chiam7 chin3-hoa3 kau3 chiaN5-choe3 khah ko-siong7 e5 chun5-chai7-chia2, chiu7-si7 chiaN5-choe3 chit8 e5 chu7-jian5 e5 lang5; chhin-chhiuN7 an2-ni, I u7 hou7 chu7-jian5 lang5 chin3-hoa3 kau3 chiaN5-choe3 koh khah ko-siong7 e5 chun5-chai7-chia2, chiu7-si7 chiaN5-choe3 sin5-leng5 e5 lang5, chiu7-si7 hit ho7 kap Siong7-te3 u7 saN kiat-lian5 e5 lang5.  Chu7-jian5 lang5 si7 oe7-thang chin3-hoa3 kau3 chiaN5-choe3 sin5-leng5 e5 lang5, chhin-chhiuN7 chham5-a2, oe7-thang chin3-hoa3 kau3 chiaN5-choe3 boe2-iah8 chit8-poaN.  Iau2-ku2 m7-si7 kong2, tak8 chiah chham5-a2 long2 u7 chin3-hoa3 kau3 chiaN5-choe3 boe2-iah8; ia7 tak8 e5 lang5 ma7 m7-si7 kong2 long2 u7 chin3-hoa3 kau3 chiaN5-choe3 sin5-leng5 e5 lang5.  Lang5 long2 oe7, chong2-si7 bo5 long2 an2-ni.  Ia5-sou u7 kong2, chu7-jian5 lang5 na7-si7 beh tit-tioh8 chiaN5-choe3 sin5-leng5 e5 lang5, tek-khak tioh8 ai3 kap Siong7-te3 u7 jin5-keh-tek e5 lian5-lok8 ti7-teh.  I e5 oah8-mia7 tek-khak tioh8 hou7 Siong7-te3 e5 Seng3 Sin5 chhiong-moa2 lai5 tit-tioh8 oah8-khi3.  Chu7-jian5 lang5 kiam2-chhai2 si7 oe7 chiaN5-choe3 oah8-khi3.  Chu7-jian5 lang5 kiam2-chhai2 si7 oe7 chiaN5-choe3 iu-siu3 e5 lang5, chhin-chhiuN7 chham5-a2 oe7 chiaN5-choe3 iu-liong5 e5 chham5-a2 chit8-poaN.  Iau2-ku2 hit ho7 siang7 iu-liong5 e5 chham5-a2 ma7 boe7 eng7 tit kong2, si7 boe2-iah8.  I si7 iau2 u7 sit-loh8 i e5 chin-sit8 e5 thian-hun7.  Chhin-chhiuN7 an2-ni, hit ho7 siang7 iu-siu3 e5 chu7-jian5 lang5, ma7 iau2-boe7 eng7-tit kong2, si7 sin5-leng5 e5 lang5.  I iau2 u7 khiam3-eng7 Siong7-te3 e5 Sin5 thang lai5 tit-tioh8 oah8-mia7 e5 lian5-lok8.
	KiaN5 soe2-le2 e5 Iok-han7 kau3 u7 theng5-tou7 si7 i2-keng u7 ka3-si7 chit tiau5 e5 to7-li2.  I kong2, “Goa2 chi2-u7 si7 oe7-thang pi7-pan7 lin2 e5 sim, eng7 chui2 ka7 lin2 kiaN5 soe2-le2, hou7 lin2 hoan2-hoe2 na7-tiaN7.  Chong2-si7 tok8-tok8 hit e5 lou7-be2 goa2 lai5 e5, chiah oe7-thang hou7 lin2 tit-tioh8 sin5-leng5 e5 oah8-mia7.  Tok8-tok8 I chiah oe7 eng7 chui2 kap Seng3 Sin5 ka7 lin2 soe2.”
	Kiam2-chhai2 lan2 tiong-kan, u7 e5 lang5 si7 chhin-chhiuN7 Ni5-ko-ti2-bu2, khoaN3 che si7 kah-na2-chun2 chin oh-tit e5 oe7.  Chong2-si7 Ia5-sou to i2-keng u7 hiah-nih8 chhut-lat8 lai5 kan-cheng3, lan2 kiam2 m7-si7 tioh8 chim-chiok lai5 siuN7 chiah ho2 mah?  Lan2 tiong-kan choe7-choe7 lang5 si7 kan-ta boan2-chiok hit ho7 u7 koe3 kai2-liong5 e5 chham5-a2, hit ho7 toan-chong, ho2 bou5-iuN7 e5 chu7-jian5 lang5 ji5-i2.  Ki5-sit8 Siong7-te3 e5 Sin5, tui3 lan2 u7 khng3 oan2-tai7 e5 ng3-bang7 ti7-teh.  I chit-tiap8 put-si5 to teh theng3-hau7 lan2.  Seng3 Sin5 si7 chhin-chhiuN7 lan2 tak8-si5 sou2 teh hou-khip e5 khong-khi3 chit8-poaN, chu7-iu5 chu7-chai7 un7-heng5 ti7 lan2 e5 sin-piN.  Lan2 boe7-thang kong2-khi2 i tui3 ta2-loh8 lai5, ia7 tui3 ta2-loh8 khi3.  Lan2 si7 long2 boe7-thang kong2 siaN2-khoan2.  Iau2-ku2 che si7 u7 moa2-moa2 e5 ng3-bang7 e5 su-siuN2.  Lan2 thang sin3, Siong7-te3 e5 Sin5, I e5 chu7-iu5 e5 un7-heng5, tek-khak m7-si7 kan-ta kai3-han7 ti7 lan2 e5 kau3-hoe7 lai7, kan-ta hiah e5 u7 tek8-koan5 e5 cheng3 seng3-tou5 chiah u7 thang tit-tioh8 I e5 chhiong-moa2 na7-tiaN7.
	Siat-su2 lan2 na7 u7 thiaN-kiN3, u7 sim2-mih8 bo5 siu7 kau3-iok8 e5 pou7-peng, tiong2-toa7 ti7 phaiN2 e5 ka-teng5, lai5 oh8 lang5 kong2 choe7-choe7 e5 phaiN2-oe7, ia7 long2 boe7-hiau2 ki5-to2, chong2-si7 i e5 peng5-iu2 tai7-ke chin thiaN3-thang3 i, in-ui7 i choe3 lang5 si7 choan5-jian5 bo5 kou3 tioh8 ka-ki7, ia7 i e5 choe3-au7, si7 chhin-chhiuN7 Ki-tok e5 khoan2, u7 thoe3 pat8-lang5 lai5 si2.  Lan2 tui3 khoaN3-kiN3 chit ho7 su7-sit8, put-tek-put tioh8 siuN7 kong2, hoan7-na7 siok8 ti7 hit ho7 ho2, koh oan5-choan5 e5 heng5-ui5, long2 si7 chhut tui3 teng2-bin7 lai5 e5; lan2 put-tek-put tioh8 siuN7 kong2, che si7 tui3 Ia5-sou sou2 kong2-khi2, hit e5 Siong7-te3 sin5-pi3-tek e5 Seng3 Sin5 hong e5 sou2 kam2-hoa3 e5.  In-ui7 “lan2 m7-chai i tui3 ta2-loh8 lai5, tui3 ta2-loh8 khi3.”



Te7-7 chiuN	KiaN5 Soe2-Le2 e5 Iok-Han7 ChaiN2-IuN7 Si2

	Hiah e5 tui3 tak8-kok lai5 hu3 choeh e5 cheng3-lang5 si3-soaN3 liau2-au7, Ia5-sou u7 koh tiam3 Ia5-lou7-sat-leng2 loa7-ku2, lan2 long2 m7-chai.  Lan2 thang siong2-siong7, un2-tang3 si7 bo5 loa7-ku2 chiah tioh8.  In-ui7 Ia5-lou7-sat-leng2 e5 peh-siN3 kap Ia5-sou tai7-ke long2 bo5 saN kah-i3.  Hit ho7 u7 toa7 kau3-hoe7 e5 siaN5-chhi7 lang5 khah-siong5 si7 u7 phian-kian3, chu7-ki2 boan2-chiok e5 sim ti7-teh, put-chi2 u7 siu7-tioh8 hiah e5 u7 se3-thau5 e5 bok8-su e5 siaN-im sou2 kam2-hoa3.  U7-iaN2, ti7 Ia5-lou7-sat-leng2, u7 kui toa7-tin7 lang5 chak-oa2 lai5 chiu7-kun7 I, ia7 tui3 khoaN3-kiN3 I e5 sin5-jiah sim u7 toa7 siu7 kam2-tong7, iau2-ku2 lan2 u7 thak8-tioh8 chit(**chit8) ku3 khah ki5-koai3 e5 oe7, chiu7-si7 kong2, “Na7-si7 Ia5-sou bo5 eng7 pun2-sin kau-thok in, in-ui7 I chai cheng3-lang5.”  Lan2 thang liau7-siong2 chit ku3 e5 i3-su3 si7 kong2, Ia5-sou chai in iau2-be7 se3-cha, iau2-be7 beng5-pek8 I e5 ke3-ek8 e5 i2-cheng5, si7 hoaN-hi2 lai5 te3 I, chong2-si7 che un2-tang3 si7 bo5 loa7-ku2 e5 su7.  In-ui7 Ia5-sou sou2 him-bou7  e5 m7-si7 in sou2 teh him-bou7 e5.  Ia5-sou sou2 beh kiaN5 e5 lou7 m7-si7 in sou2 ai3 kiaN5 e5.  Ia5-sou e5 li2-siong2 si7 kap in--e5, u7 toa7-toa7 saN tui3-hoan2 ti7-teh.  Sou2-i2 in na7 u7 beng5-beng5 liau2-kai2 hit e5 cheng5-heng5.  Hit-si5 in un2-tang3 beh teng3 I ti7 Sip8-ji7-ke3.
	Tui3 an2-ni Ia5-sou chiu7 kap I e5 hak8-seng saN-kap the3 khi3 ti7 phian-phiah hiong-chhoan e5 sou2-chai7.  Kiam2-chhai2 ti7 I e5 kong-seng-gai5, tui3 chit-tiap8 khi2 peh(**poeh) geh8-jit8 ku2, I u7 tiam7-cheng7 si3-koe3 kiaN5 ti7 Iu5-thai3 toe7 hiah e5 choh-sit lang5, hiong-chhoan lang5 e5 tiong-kan.  Ti7 chit poeh geh8-jit8 ku2, I sou2 u7 kiaN5 e5 chhin-chhiat e5 sin5-jiah i2-kip8 I sou2 u7 kong2 e5 un-hui7 moa2-moa2 e5 ka3-si7 e5 oe7, lan2 long2 bo5 tang3 thang tit-tioh8.  Lan2 khiok long2 m7-chai-iaN2 hit e5 in-toaN.  Chiau3 lang5 e5 i3-su3 lai5 kong2, kiam2-chhai2 si7 in-ui7 tho2 hai2 e5 si5-ki5 kau3, iah8 Iok-han7 tioh8 to3-khi3 Ka-li7-li7 lai5 choe3 i e5 thau5-lou7, sou2-i2 chiah bo5 thang tui3 in thiaN-kiN3 sim2-mih8.  Lan2 chit-tiap8 si7 ai3 chai-iaN2 hiah e5 cheng5-heng5.  Kho2-sioh bo5 thang tit-tioh8, kou-put-chiong lan2 chi2-u7 thang tui3 lan2 sio2-khoa2 chai e5 lai5 chhui-chhek, lai5 phoaN3-toan3 ji5-i2.
	Lan2 bat kap lan2 e5 tong5-chi3 saN-kap pou7-kiaN5 iu5-lek8 ti7 hit ho7 khah kou2-phai3 e5 chhau2-toe7 chng-sia7 mah?  In-ui7 an2-ni, lan2 oe7 tam7-poh8 kam2-siong2-tioh8 in si3-koe3 kiaN5 ti7 Iu5-thai3 toe7 e5 hiong-chhoan hit-si5 e5 cheng5-keng2.  Ia5-sou thau5-chit8 ni5 e5 thoan5-kau3, si7 ho5-peng5, bo5 hian2-jian5.  Te7-ji7 ni5 si7 u7 tu2-tioh8 khun2-pek i2-kip8 toa7 e5 hong-pho.  Te7-saN ni5 si7 u7 tu2-tioh8 lo5-khou2 gui5-hiam2, ia7 choe3-au7 soa3 hou7 lang5 hai7-si2.
	Lan2 thang siuN7 Ia5-sou e5 thau5-chit8 ni5 e5 thoan5-to7, si7 ti7 hit saN ni5 ku2 e5 tiong-kan te7-it u7 kong-chhai2, te7-it khoai3-lok8 e5 ni5.  Chit-tiap8 tu2-tu2 si7 chhou-ha7 e5 si5-chun7.  Ia5-sou u7 thoan5-kau3 ti7 phian-phiah e5 hiong-chhoan e5 sou2-chai7, iah8 Ia5-sou si7 put-chi2 i3-ai3 hiong-chhoan e5 seng-oah8.  Ia5-sou kap hiah e5 siau3-lian5 e5 tang5-phoaN7, sim-koaN put-chi2 khoai3-lok8, long2 bo5 hoan5 bo5 lo2.  In tai7-ke e5 lak-te7-a2-lai7 peng7 bo5 chit8 sian2, iau2-ku2 long2 bo5 teh khoa3-i3, in-ui7 in kau3 ti7 tak8 sou2-chai7, cheng3-lang5 chiu7 long2 chin ho2 khoan2-thai7 in.  Lan2 thang siuN7, chit e5 soe3-soe3 e5 thoan5-the2 tai7-ke choe3-tin7 kiaN5 ti7 hiah e5 chhau2-toe7 lou7 e5 si5, sim-lai7 u7 hoaN-hi2 khoai3-lok8, ia7 na2 kiaN5 na2 giah8-thau5 lai5 hiong2-lok8 hit e5 te5-sek e5 soaN-keng2, lai5 thiaN hit e5 teh lau5 e5 chui2-choaN5 e5 siaN-im; iah8 tak8 pai2 in kiaN5 kau3 ti7 chit8 e5 hiong-chhoan e5 si5, chiu7 theng5 ti7 lou7-thau5 lou7-be2, a2-si7 chhiu7-kha e5 li7-pian7 e5 sou2-chai7, lai5 tui3 kui-toa7-tin7 e5 gin2-na2 kong2-khi2 hit ho7 hoaN-hi2 koh ho2-thiaN e5 kou3-su7; ia7 tui3 toa7-lang5 lai5 thoan5 Pe7 Siong7-te3 e5 hok-im e5 to7-li2; iu7-koh ti7 lou7-nih8 na7 u7 gu7-tioh8 chhut-goa7 e5 lang5-kheh, chiu7 ka7 in chheng2-an, hou7 in ti7 sim-lai7 tit-tioh8 toa7 e5 an-ui3 kap khoai3-lok8.  In u7-si5 kiaN5 kau3 ti7 phian-phiah e5 sip8-ji7-lou7-thau5, u7 gu7-tioh8 chhiN-mi5 e5, kho2-lin5 e5, thai2-ko e5, chiu7 ka7 in i-ho2.  In kiaN5 lou7 liau2 na7 sian7 e5 si5, chiu7 lian5 ti7 soaN-tiong a2-si7 hit ho7 iam7-jiat8 e5 hiuN-sia7, to hoaN-hi2 hioh-khun3 ti7-hia.  In hoan7-su7 si7 long2 bo5 kin2-kip.  Ia5-sou put-si5 to u7 lau5 chit e5 in3-siong7 ti7-teh.  Ti7 chit e5 U2-tiu7 tiong, Siong7-te3 u7 si5-siong5 thiam5-cheng7, bo5 kin2-kip ti7-teh choe3 kang.  Siong7-te3 u7 eng2-oan2 teh kiaN5 tai7-chi3.  Ia5-sou sou2 tioh8 kiaN5--e5, tu2-tu2 si7 teh kiaN5 Siong7-te3 e5 seng-oah8, ia7 I u7 eng7 jit8-jit8 e5 kang-chok kap hioh-khun3 e5 tan-sun5 e5 seng-oah8, lai5 chhian2-beng5 Ki-tok-kau3 e5 to7-li2.  Cheng5-jit8 ti7 Ia5-lou7-sat-leng2 bat thiaN-kiN3 Ia5-sou e5 su7 e5 hiong-chhoan lang5, un2-tang3 tui3 thiN-kng cha2, chiu7 chau2-khi3 chhe7 I; iah8 I un2-tang3 beh kong2 to7-li2 lai5 ka3-si7 in, siat choe7-choe7 hoaN-hi2 e5 phi3-ju7, lai5 the5-ko in e5 cheng-sin5-siong7 e5 seng-oah8, hou7 in it-hoat beng5-pek8 jin5-seng e5 i3-gi7 kap Siong7-te3 e5 thiaN3-thang3.  Iu7-koh u7 e5 lang5 un2-tang3 ai3 chhiaN2 in saN-kap chiah8 e5-hng-tng3.  Sui-bong2 Ia5-sou hou7 hit ho7 khia7 chhau2-chhu3 e5 lang5 chhiaN2 khi3 choe3 lang5-kheh, ma7-si7 long2 boe7 hou7 chu2-lang5 siN-khi2 sim kan-khou2 kam2-kak put-chu7-iu5, a2-si7 phaiN2 se3-bin7 e5 sou2-chai7 ti7-teh.  U7 chit8-jit8 hit keng chhau2-chhu3 e5 hu7-jin5-lang5 beh chhoa7 i hit e5 phoa3-piN7 siong-tiong7 kau3 bo5 ng3-bang7 e5 soe3-kiaN2 lai5 chhin-kun7 Ia5-sou, ia7 Ia5-sou un2-tang3 beh hoaN-hi2 thiaN i e5 khou2-cheng5, soa3 chhun I e5 seng3-chhiu2 lai5 i-ho2 i, soa3 hou7 hit e5 hu7-jin5-lang5 e5 sim eng2-oan2 kiat-lian5 ti7 I.  Lan2 thang siuN7, Ia5-sou chhut-hoat lai5 teh soan-thoan5 I e5 hok-im, si7 chhin-chhiuN7 chit e5 khoan2-sit.  Ia5-sou si7 bo5 tui3 khi2-thau5 chiu7 iau-kiu5 in lai5 sun7-hok8 I.  Kiam2-chhai2 Ia5-sou ma7-si7 long2 bo5 pai5-thek in e5 choe7-ok.  Chong2-si7 I oe7-thang tek-seng3 lai5 tit-tioh8 in e5 sun7-hok8, si7 in-ui7 ti7 I e5 sim-lai7 u7 hit ho7 leng5-tek e5 khip-in2-lat8 ti7-teh; koh ia7-si7 in-ui7 choe7-jin5 na7 kun7-oa2 ti7 I e5 bin7-cheng5 e5 si5, chu7-jian5 ka-ki7 oe7 siN-khi2 ai3 oh8 I e5 khoan2-sit e5 sim ti7-teh.
	Siat-su2 ti7 au7-lai5 hit e5 gin2-na2 e5 lau7-bu2, i2-kip8 cheng3 hiong-chhoan lang5 na7 u7 thiaN-kiN3 hong-siaN kong2, Cha2-cheng5 bat lai5 in tau hit e5 chhin-chhiat e5 lang5-kheh, u7 hou7 lang5 hai7-si2 ti7 siaN5-nih8, iah8 I u7 eng7 I e5 koan5-leng5 tui3 si2 koh-oah8; ia7 siat-su2 in chai-iaN2, bat lai5 in tau hit e5 sin5-biau7 e5 lang5-kheh, si7 tui3 thiN-nit8 loh8-lai5 se3-kan ai3 piau2-beng5 Siong7-te3 e5, lan2 kiam2 bo5 siuN7 kong2, in un2-tang3 beh chin khoai3-lok8, lai5 chhim-sin3 Siong7-te3 e5 thiaN3-thang3 kap I e5 jin5-chu5 mah?
	Goa2 bat thak8-tioh8 chit8 pun2 sio2-hak8-hau7 e5 chheh, u7 teh kong2, chai7 sio2-oh8 e5 gin2-na2, a2-si7 hit ho7 bi7 khai-hoa3 e5 lang5 teh khoaN3, ti7 chit e5 u2-tiu7 tiong u7 nng7 khoan2 e5 sin5 ti7-teh.  Thau5-chit8 khoan2 si7 thiaN3-thang3 e5 Sin5, ia7 te7-ji7 khoan2 si7 kong-to7 e5 Sin5.  Thau5-chit8 khoan2 si7 tioh8 eng7 chun-keng3 kap khian5-seng5 e5 sim lai5 hok8-sai7 i, in-ui7 i si7 ho2, si7 thiaN3-thang3 e5 Sin5, iah8 chit e5 Sin5 si7 oe7 choe3 hit ho7 chhin-chhiuN7 Siong7-te3 sou2 beh choe3 e5 tai7-chi3.  Te7-ji7 khoan2 si7 tioh8 eng7 soe2-ji7 tiuN-ti5 e5 sim lai5 hok8-sai7 i, na7 bo5 , kiaN-liau2 in-ui7 i si7 u7 koan5-peng3, koh i e5 kiaN5-choe3 si7 bo5 tiaN7-tioh8, kiam2-chhai2 i beh siu7-khi3 lai5 thiah-lih8 keng3-pai3 i e5 lang5 e5 sin-khu ia7 ku2 kaN2.
	Lan2 thang siuN7, che si7 chin-sit8 e5 oe7.  Ka-li7-li7 hiah e5 choh-sit lang5, tui3 Ia5-sou ai3 thiaN e5 si7 ta2-loh8 chit8 khoan2, che lan2 long2 bian2 giau5-gi5, in tiaN7-tioh8 si7 ai3 thiaN te7-it khoan2 e5 Sin5-koan.

Ti7 hit e5 tng5-tng5 e5 joah8-thiN, lan2 te3 Ia5-sou si3-koe3 kiaN5 ti7 hit e5 phian-phiah e5 hiong-chhoan e5 te7-hng e5 si5, lan2 si7 bo5 an3-sng3 oe7 khoaN3-tioh8 KiaN5 soe2-le2 e5 Iok-han7, i chit-tiap8 iau2-ku2 u7 ti7 lan2 e5 keh-piah saN li7 bo5 loa7-hng7 e5 hit peng5 soaN, teh chhut-lat8 thoan5-kau3.  Chit e5 su7-sit8, lan2 khoaN3-liau2 hoan2-tng2 si7 put-chi2 chhiN-kiaN.  Lan2 kiam2-chhai2 teh siong2-siong7, chit e5 ui2-tai7 e5 KiaN5 soe2-le2 Iok-han7 e5 su3-beng7, ti7 hit chit8 jit8, chiu7-si7 ka7 Bi2-sai3-a kiaN5 soe2-le2, iah8 tui3 i e5 cheng3 hak8-seng lai5 kan-cheng3 kong2, “Li2 khoaN3, Siong7-te3 e5 IuN5-ko, chiu7-si7 tam-tng se3-kan e5 choe7 e5,” ti7 hit chit8 jit8 chiu7 i2-keng chheng-chho2 liau2 chiah tioh8.  Toa7-bin7 i ma7 si7 chai-iaN2 i e5 su3-beng7 si7 i2-keng chheng-chho2, put-ko3 si7 teh theng3-hau7 tioh8 the3-un2 e5 ho7-thau5, si7 ai3 beh thiaN-kiN3 cheng3-lang5 teh hoaN-hi2 e5 siaN, kok-bin5 teh kun-te3 Ki-tok hit e5 heng5-kun e5 ho7-thau5 na7-tiaN7.
Chong2-si7 i long2 bo5 thiaN-tioh8 chit khoan2 e5 ho7-thau5.  Ke3 liau2 kui2-na7 geh8-jit8, i ma7 long2 bo5 khoaN3-kiN3 sim2-mih8; iah8 bo5 thiaN-kiN3 i it-seng sou2 teh theng3-hau7 hit e5 Bi2-sai3-a e5 siau-sit.  I long2 bo5 thiaN-kiN3 sim2-mih8 ho7-thau5, teh thoan5-po3 kong2, Ia5-sou i2-keng u7 kong-jian5 lai5 piau2-si7 I pun2-sin chiu7-si7 Bi2-sai3-a, ia7 I i2-keng u7 kiaN5 chin2-kiu3 e5 su7-giap8 ti7 I2-sek-liat8 lah.
Chhin-chhiuN7 an2-ni, KiaN5 soe2-le2 e5 Iok-han7 iau2 si7 teh theng3-hau7 i e5 the3-un2 e5 ho7-thau5.  Ki5-sit8 hit e5 ho7-thau5 si7 i2-keng teh-beh thiaN-kiN3 lah.  Hit e5 ho7-thau5 si7 pi2 i sou2 teh phah-sng3 e5, cham2-jian5 khah kin2 kau3, ia7 si7 cham2-jian5 u7 khah koh-iuN7 e5 khoan2-sit.  Hi-lut8 ong5 i2-kip8 cheng3 Hoat-li7-sai3 lang5 si7 i2-keng u7 teh siat-hoat.  Put-ko3 ti7 hit tiong-kan, i iau2 teh chhut-lat8 lai5 soan-thoan5 Gi7 e5 to7-li2, i2-kip8 hit e5 sou2 beh lai5 e5 Ong5-kok e5 su7; iah8 i e5 thai3-tou7, tui3 i ti7 Iok-tan3 ho5 sou2 keng-giam7 e5, hit e5 bo5 boe7 ki3-tit e5 jit8 i2-lai5, khak-sit8 si7 cham2-jian5 khah u7 oah8-khi3, khah u7 khak-sin3 e5 khoan2-sit ti7-teh,  Toa7-bin7 i chit-tiap8 si7 cham2-jian5 khah khak-chhiat lai5 teh kan-cheng3 i sou2 u7 khoaN3-kiN3 e5 Ia5-sou, in-ui7 ti7 au7-lai5 Ia5-sou chiaN5-choe3 chhut-mia5 e5 si5, cheng3-lang5 long2 teh kong2, “Iok-han7 long2 bo5 kiaN5 sin5-jiah, tok8-tok8 Iok-han7 sou2 kong2 chit lang5 e5, long2 si7 chin.”
Iok-han7 khiok-si7 u7 soa3-chiap teh chin7 i e5 su3-beng7, lai5 soan-thoan5 to7-li2, put-ko3 u7 khah koh-iuN7, u7 tam7-poh8 hian2-chhut i e5 kang si7 teh-beh chin7 lah.  In-ui7 cheng3-lang5 to bo5 koh teh te3 i, ia7 i e5 kam2-hoa3-lat8, ma7-si7 tit8-tit8 teh soe-bi5 khi3.  Cheng3-lang5 si7 khah bo5 chhin-chhiuN7 cha2-cheng5 hiah hoan-geng5 i lah.  Iok-han7 e5 hak8-seng long2 i2-keng u7 teh khoa3-sim in sian-siN e5 kam2-hoa3-lat8 bo5 khi3.  Bo5 kui2 geh8-jit8 cheng5, choan5 se3-kai3 e5 lang5 to long2 si7 teh te3 i; i si7 ti7 I2-sek-liat8-tiong chit8-e5 te7-it u7 koan5-ui-chia2, iau2-ku2 i e5 mia5-siaN tu2-tu2 chin3-pou7 kau3 ti7 kek8-tiam2, hit-si5 i u7 hut-jian5-kan theng5-teh, lai5 po3 lang5 chai-iaN2 hit e5 pi2 i pun2-sin khah toa7 e5 Ia5-sou.  Tui3 hit-jit8 khi2, i u7 chiam7-chiamsoe7-bi5.  Cheng3 hak8-seng long2 m7-chai-iaN2 hit e5 in-toaN.  In kan-ta thiaN-kiN3 hit e5 sin e5 Sian-ti-lang5 e5 mia5-siaN, u7 chiam7-chiam7 teh thau2.  In iu7-koh long2 bo5 khoaN3-kiN3 chiong(**chiong5)-chian5 hiah e5 siong5-siong5 lai5 te3 in sian-siN e5 cheng3-lang5.  In boe7 bian2-tit put-chi2 iu-bun7; in-ui7 in sim-sim liam7-liam7 to-si7 teh su-siong2 teh thiaN3-sioh hit e5 iong2-kam2 thiam5-cheng7 e5 sian-siN, kau3 ti7 chit-tiap8 u7 hou7 lang5 pang3-sak khi3.
Bat u7 chit8-jit8, Iok-han7 e5 hak8-seng u7 kap chit8 e5 Iu5-thai3 lang5 saN-kap pian7-lun7 chin-choe7 hang7 e5 bun7-toe5, ia7 choe3-au7 u7 gi7-lun7 chit8 tiam2, chiu7-sikoan7-he7 chheng-khi3 e5 su7.  Toa7-bin7 chit e5 Iu5-thai3 lang5 si7 bat kap Ia5-sou choe3-he2, iah8 i u7 chiong in nng7 lang5 e5 soe2-le2 saN pi2-kau3, soa3 khoaN3-khin Iok-han7 e5 soe2-le2. Sou2-i2 Iok-han7 e5 hak8-seng chiu7 tong3-boe7-tiau5, tui3 in e5 sian-siN kong2, “(**Liap8-pi2) ah, chiong(**chiong5)-cheng5 kap li2 ti7 Iok-tan3-goa7, li2 sou2 kan-cheng3--e5, li2 khoaN3, i teh kiaN5 soe2-le2, cheng3-lang5 long2 chiu7-kun7 I.”
Khak-sit8 chi2-u7 ti7 chit-si5 Iok-han7 e5 hak8-seng chiah chai-iaN2, in sou2 teh kun-te3 e5 sian-siN e5 ui2-tai7 kau3 chaiN2-iuN7.  In-ui7 Iok-han7 si7 ti7 chit e5 sit-pai7 e5 si5-chun7, te7-it u7 hian2-chhut i e5 ui2-tai7 e5 sou2-chai7.  Iok-han7 u7 tui3 in kong2, “Si7 lah, goa2 e5 si5 i2-keng moa2 lah.  Goa2 na7 li7-khui lin2 khi3, hit-si5 chiu7 beh u7 koh-khah chhan3-lan7 khoai3-lok8 e5 jit8.  Goa2 chi2-u7 teh koan-sim theng3-hau7 hit e5 jit8 lim5-kau3.  Lin2 beh thoe3 goa2 choe3 kan-cheng3; lin2 kiam2 boe7 ki3-tit goa2 u7 put-si5 bat tui3 lin2 kong2, goa2 m7 si7 sim2-mih8 khoan2 e5 lang5, goa2 m7-si7 Ki-tok, goa2 si7 hong7-chhe ti7 I e5 thau5-cheng5 e5 na7-tiaN7.  Goa2 chi2-u7 si7 choe3 sin-kiaN2-sai3 e5 chit8 e5 pi-chian7 e5 peng5-iu2, lai5 teh hoaN-hi2 I e5 seng5-kong.  Goa2 sui-jian5 li7-khui lin2 khi3 ti7 hit e5 thiam5-cheng7 e5 se3-kai3, iau2-ku2 ti7-hia goa2 ma7-si7 oe7 thiaN-kiN3 hit-e5 Sin-kiaN2-sai3 hoaN-hi2 e5 siaN.  Tui3 an2-ni goa2 e5 sim u7 moa2-moa2 e5 hoaN-hi2 khoai3-lok8; I tek-khak heng-ong7, goa2 tek-khak soe-bi5.”
Che sit8-chai7 si7 ui2-tai7 e5 lang5 e5 liam7-thau5.  Tui3 an2-ni, chit e5 ui2-tai7 e5 kiaN5 soe2-le2 Iok-han7, u7 pang3-he7 i e5 chit-bun7.  Chiah e5 si7 i choe3-au7 lai5 kong-jian5 sou2 kong2 e5 oe7, u7 ki3-chai3 lau5 kau3 ti7 kin-a2-jit8 e5.  Koh chit8 geh8-jit8 au7, i u7 hou7 lang5 koaiN ti7 hit e5 Ma2-kai3-ni2-su (Machacrus) e5 ou-am3 e5 kaN-gak8-lai7, lai5 theng3-hau7 si2 e5 jit8.

ChhiaN2 lan2 oe7 ki3-tit, kiong7 koan Hok-im-su long2 si7 tui3 chit8-tiam2 chhut-hoat lai5 kong2-khi2 lan2 e5 Chu2 thoan5-kau3 ti7 Ka-li7-li7 e5 su7. Iu7-koh in saN-e5 tu3-chia2 ti7 in e5 chheh sou2 te7-it koan-sim ai3 sia2 e5, ma7 long2 si7 kan-ta teh lun7 Ka-li7-li7 thoan5-kau3 e5 su7 na7-tiaN7.  Lun7 I ti7 Iu5-thai3 kap Ia5-lou7-sat-leng2 e5 su7-cheng5, sit8-chai7 in long2 bo5 sim2-mih8 kong2-khi2, chi2 u7 Ia5-sou beh chiuN7 Ia5-lou7-sat-leng2 hou7 lang5 teng3, hit-si5 in chiah u7 te3 in e5 Sian-siN lai5 kong2 kau3 hit cham7 e5 su7.  In long2 si7 tui3 siang7 chit8 tiam2 chhut-hoat lai5 kong2-khi2 in e5 kou3-su7, kong2, “Ia5-sou thiaN-kiN3 Iok-han7 koaiN-kaN, chiu7 the3-khi3 Ka-li7-li7.”  In-ui7 “Chu2 i2-keng chai Hoat-li7-sai3 lang5 thiaN-kiN3 Ia5-sou chio-tioh8 hak8-seng, pi2 Iok-han7 khah choe7.”  Chit-ku3-oe7 e5 i3-su3, si7 hian2-beng5 Ia5-sou chai Hoat-li7-sai3 lang5 i2-keng teh tng-tan2 I, ia7 chai I un2-tang3 oe7 liam5-piN hou7 in liah8 tioh8.  Che su7-sit8 si7 bo5 hap8-gi5 ti7 I e5 ke3-ek8.  I sui-jian5 si7 tioh8 siu7-liah8 hou7 lang5 koaiN-kaN, soa3 siu7 lang5 hai7 si2.  Chong2-si7 ti7 chit e5 si5-chun7, I si7 boe7 thang seng5-siu7 hit-ho7 e5 tai7-chi3.  In-ui7 I e5 si5 iau2-be7 kau3.
Sou2-i2 I u7 pang3-sak tiam3 ti7 Iu5-thai3 e5 soaN-kan hit e5 khoai3-lok8 e5 thoan5-kau3 e5 su7-giap8, lai5 li7-khui Iu5-thai3, keng-ke3 Sat-ma2-li7-a lai5 chiuN7 khi3 Ka-li7-li7.  Chong2-si7 lan2 iau2-be7 chin3-cheng5 lai5 te3 I chiuN7 khi3 Ka-li7-li7 e5 tai7-seng, ai3 tiap-a2(**tiap8-a2)-ku2 theng5 ti7-chia saN-kap lai5 siuN7 KiaN5 soe2-le2 e5 Iok-han7 e5 choe3-au7.

Chit e5 ou-am3 e5 iau3-sai3, si7 put-chi2 iau3-kin2 teh po2-hou7 lam5-peng5 Pa-lek8-su-theng3 e5 sou2-chai7.  Chit e5 iau3-sai3 si7 chit8 e5 chhiN-chhin3, im-ut, koh si7 eng7 ou-sek e5 he2-soaN-chioh8 sou2 kian3-tiok e5 siaN5-lui2, si7 u7 hian2-chhut u7 chit ho7 sou2-chai7, chiah oe7 thang phah-phoa3 chhin-chhiuN7 Iok-han7 hit ho7 e5 lang5 e5 cheng-sin5.  I si7 ho2-taN2 tui3 Hoat-li7-sai3(##lang5), i2-kip8 tui3 che3-si lai5 kan-cheng3 chin-li2 e5 oe7; ia7 siat-su2 ong5 u7 kiaN5-im5, i ma7 si7 ho2-taN2 kong-jian5 lai5 kan-cheng3 i e5 put-si7.  Chit e5 koaiN3-si3 chu7-iu5 e5 KiaN5 soe2-le2 e5 Iok-han7 u7 siu7 koaiN ti7 chit e5 kaN-lai7, lai5 keng-ke3 hit e5 tng5-tng5 iam7-jiat8 e5 he7-thiN.  Hi-lut8 e5 ong5-kiong si7 khi2 ti7 i sou2 tiam3 hit e5 soaN-teng2.  Ti7 Si2-hai2 e5 hit peng5, i u7 khoaN3-kiN3 cha2-si5 choe3 gin2-na2 sou2 bat thit-tho5 e5 kong-keng2, i2-kip8 khong3-ia2, chiu7-si7 i bat ti7 hia chhut-lat8 lai5 sam3-su Ia5-ho5-hoa e5 su7, lai5 bong7-siong2 Hit e5 sou2 beh lai5 e5 Bi2-sai3-a, i2-kip8 Siong7-te3 kok e5 ng3-bang7.  I chit-tiap8 u7 teh thou2-khui3, teh ki5-koai3, ai3 ah, hit e5 Ong5 kok khoaN3-liau2 thai3 oe7 hiah-nih8 ban7 le3(**leh)!  I sou2 siau7-kai3 e5 Bi2-sai3-a, i2-kip8 ti7 Iok-tan3 ho5 lai5 hioh ti7 Ia5-sou e5 teng2-bin7 hit e5 Seng3 e5 chiN2-a2, taN si7 an3-choaN2?
Cha2-si5 lai5 te3 i e5 hak8-seng, khiok u7 siong5-siong5 lai5 kaN-nih8 hong2-bun7 i, soa3 toa3 goa7-bin7 choe7-choe7 e5 siau-sit lai5 hou7 i chai-iaN2.  Chong2-si7 i sou2 khoa3-sim, sou2 ai3 chai e5, tok8-tok8 si7 koan-he7 i e5 Chu2 e5 siau-sit na7-tiaN7.  Iok-han7 e5 hak8-seng tng Iok-han7 siu7 koaiN liau2-au7, si7 long2 si3-soaN3 liau2-liau2.  Chiong5-tiong khiok u7-e5 u7 thiaN Iok-han7 e5 kan-cheng3 lai5 te3 Ia5-sou kau3 ti7 Ka-li7-li7 e5 sou2-chai7.  M7-ku2 in e5 sim put-tan7 si7 be5-loan7 na7-tiaN7, soa3 put-chi2 sit-bang7.  In-ui7 in long2 bo5 tu2-tioh8 hit ho7 oe7 kam2-tong7 lang5 e5 su7.  Chit e5 Bi2-sai3-a Ia5-sou to long2 bo5 hian2-chhut I e5 koan5-peng3, ma7 si7 bo5 hian2-jian5 piau2-chhut sim2-mih8 khoan2 e5 ki3-ho7, lai5 hou7 in khoaN3-kiN3 I u7 i3-su3 ai3 beh hok8-to3 I2-sek-liat8.  In un2-tang3 beh khi3 ka7 Iok-han7 kong2, Ia5-sou khiok u7 si3-koe3 kiaN5 ti7 cheng3-lang5 e5 tiong-kan, ia7 u7 chin toa7-tin7 e5 lang5 teh chiu7-kun7 I, lai5 chu3-i3 I e5 oe7, chong2-si7 I thai3 oe7 long2 bo5 koan-sim ti7 I sou2 kau-poe5 e5 lang5 e5 phin2-seng3, tui3 an2-ni Hoat-li7-sai3 lang5 u7 thi2-chhio3 I si7 “thiu-hiong3 e5, i2-kip8 choe7-jin5 e5 peng5-iu2.”
Iu7-koh in ma7 un2-tang3 oe7 ka7 IOk-han7 kong2, Ia5-sou sou2 ka3-si7 peh-siN3 e5 oe7, long2 si7 tan-sun5 e5 ka3-si7, long2 si7 soe3-soe3 e5 kou3-su7 i2-kip8 phi2-ju7 liau2-liau2.  Lan2 u7 thak8 tioh8 kong2, bat u7 chit8 jit8 in khoaN3-kiN3 Ia5-sou kiaN5 chit8 e5 toa7-toa7 thang chhiN-kiaN e5 su7, chiu7-si7 hou7 Na2-in e5 chiu2-koaN2 hu7-jin5-lang5 e5 kiaN2 tui3 si2 koh-oah8, hit-si5 “Iok-han7 e5 hak8-seng chiong chiah e5 su7 long2-chong2 po3 in e5 sian-siN chai.”
Chit e5 iong2-kam2 thiam5-cheng7 e5 siu5-jin5 Iok-han7, u7 soe3-ji7 aN3 hi7-khang lai5 thiaN, lai5 siuN7, chhim-chhim teh sam3-su i sou2 thiaN-kiN3 e5 long2-chong2 e5 su7-sit8.
Iok-han7 e5 hak8-seng, ki5-sit8 si7 bo5 sim2-mih8 chai-iaN2 Iok-han7 am3-am3 ti7 sim-lai7 sou2 teh kan-khou2 e5 su7.  Ke3 bo5 loa7-ku2, lan2 u7 thiaN-kiN3 i u7 lou7-chhut chit8 e5 chin thang ki5-koai3 pi3-bit8 e5 cheng5-heng5.  Chit ho7 cheng5-heng5, na7 m7-si7 u7 Seng3-chheh thang choe3 lan2 e5 kun-ku3, lan2 un2-tang3 si7 oh-tit sin3 e5 su7.

Lan2 tiap-a2(**tiap8-a2)-ku2 ai3 chin3-cheng5, oaN7 lai5 saN-kap siuN7 Ia5-sou khi3 ti7 Ka-li7-li7 e5 cheng5-keng2.  Ti7 hiah e5 teh kun-te3 Ia5-sou e5 cheng3-lang5 e5 tiong-kan, u7 khoaN3-kiN3 nng7 e5 bin7-mau7 ia3-sian7, iu-bun7 e5 lang5, u7 hian2-chhut kiaN5 hng7 lou7 ia3-lan2 e5 khoan2-sit.  In kiaN5 oa2-lai5 e5 si5, Ia5-sou u7 oat8-lin3-tng2 lai5 chih-chiap in.  In theng5 tiap-a2(**tiap8-a2)-ku2, chiu7 tui3 Ia5-sou kong2-chhut in e5 sim-lai7 sou2 u7 it-chhe3 teh kan-khou2 e5 bun7-toe5.
“Goan2 e5 sian-siN, KiaN5 soe2-le2 e5 Iok-han7, u7 chhe goan2 lai5 chheng2-kau3 Li2, kong2, Sou2 beh lai5 e5 si7 li2 mah? a2-si7 goan2 tioh8 ng3-bang7 pat8 lang5 ah?”
“Sou2 beh lai5 e5 si7 li2 mah?”  ChhiaN2 lan2 tiap-a2(**tiap8-a2)-ku2 lai5 siuN7 chit tiam2!  Cha2 hit e5 teh soan-thoan5 Ki-tok e5 Iok-han7 chit-tiap8 u7 teh giau5-gi5 I!  Chhi3 siuN7 chit e5 kou3-su7 si7 bo5 chng-thaN7, seng5-sit8, tan-sun5 kau3 chaiN2-iuN7?  Chhi3 siuN7, chit e5 lang5 hiah-nih8 ti3-i3 chhe lang5 lai5 mng7 hit e5 bun7-toe5, tau3-ti2 ti7 i e5 giau5-gi5 e5 sim, u7 kan-khou2 kau3 chaiN2-iuN7?
Tui3 chit e5 tai7-chi3, lan2 beh chaiN2-iuN7 lai5 kong2-khi2?  Iok-han7 kiam2 si7 loan2-jiok8 e5 lang5 mah?  Kiam2 thang kong2 Iok-han7 si7 i2-keng long2 sit-loh8 sin3-giong2, ia7 bo5 kau3-giah8 oe7 kham-tit choe3 Ki-tok e5 sian-hong mah?  Ai3 ah!  M7-si7 lah!  Na7-si7 siuN7 an2-ni e5 lang5, si7 bo5 chit8-sut-a2 chai-bat lang5 tiam3 ti7 giau5-gi5 e5 sim-li2, iah8 si7 be7 the2-thiap lang5 e5 sin3-giong2, tu2-tioh8 io5-tang7 e5 si5, ti7 sim-sin5 sou2 keng-giam7 e5 chhiN-chham2.
Lan2 tioh8 oe7 ki3 tit, kui2-na7 geh8-jit8 ku2, Iok-han7 u7 hou7 lang5 koaiN ti7 hit e5 joah8 koh im-ut e5 kaN-lai7.  I e5 sim-seng3 si7 khoai3 io5-tang7.  Chit-tiap8 i e5 cheng-sin5 put-chi2 kin2-tiuN.  Lian5 hit ho7 te7-it chhim-o3 e5 chong-kau3, to si7 oh-tit chin2-kiu3 hit ho7 lang5 e5 sin3-giong2, lai5 bo5 siuN7-tioh8 hit e5 Ma2-kai3-ni2-su (Machaerus) e5 ou-am3 e5 kaN-gak8 e5 kan-khou2.  Siat-su2 i e5 sim-koaN-thau5 u7 chheng-chhai2, chiu7 oe7 thiaN-tioh8 Sin-kiaN2-sai3 hoaN-hi2 e5 siaN.  Chong2-si7 i iu5-goan5 u7 bo5 chheng-chhai2 e5 jit8 ti7-teh.  In-ui7 Iok-han7 u7 teh liau5-bang7 ti7 be7 si2 e5 tai7-seng oe7 thang khoaN3-kiN3 i it-seng e5 ng3-bang7 tit-tioh8 sit8-hian7.  M7-ku2 Ia5-sou e5 heng5-tong7 si7 kau3-giah8 ban7.  Ti7 Iok-han7 e5 si5-tai7, chhin-chhiuN7 ti7 lan2 kin2-a2-jit8, tak8 pai2 Siong7-te3 u7 ban7-ban7 lai5 chiaN5 I e5 chi2-i3 e5 si5, lang5 e5 sin3-giong2 eng2-eng2 oe7 siu7 toa7 e5 chhi3-giam7.
Chai7 chit e5 ui2-tai7, kou-tok8 e5 sim-sin5, ti7 i e5 it-seng to long2 si7 khng3 sian-kian3 e5 iN7-siong7 lai5 teh keng-ke3 i e5 jit8-chi2, iau2-ku2 kau3 ti7 choe3-au7 beh si2 e5 si5, i e5 sim-lai7 kou-put-chiong tioh8 khng3 giau5-gi5 e5 liam7-thau5, che sng3 m7-si7 sio2-khoa2 su7.
Put-koan2 siaN2-khoan2, ti7 hit ho7 si5-chun7, na7 u7 peng5-iu2 chhin-chhiuN7 Ia5-sou e5 khoan2, thang hou7 lan2 tui3 I tin5-cheng5 lan2 e5 khou2-sim, si7 chin-chiaN3 ban7-heng7 e5 su7.  Ah!  Ia5-sou sit8-chai7 si7 u7 liau2-kai2 lang5 e5 sim.  Ia5-sou put-si5 to oe7 liau2-kai2 lang5 e5 sim.  Ia5-sou si7 bat siu7-chhi3, sou2-i2 I u7 beng5-pek8 lang5 tiam3-ti7 hit ho7 hoan5-bun7 e5 si5, cheng-sin5 e5 kan-khou2 kau3 chaiN2-iuN7.  tui3 an2-ni I u7 hou7 in tng2-khi3 , kio3 in thang ka7 I e5 kho2-lin5 e5 lou5-pok8 Iok-han7 thoan5 ho2 e5 siau-sit, hou7 i thang beng5-pek8 in siong5-siong5 sou2 teh liau5-bang7 hit e5 chhan3-lan7 e5 chham3-gu2, si7 i2-keng sit8-hian7.  “Lin2 tioh8 khi3, chiong lin2 sou2 thiaN-kiN3 sou2 khoaN3-kiN3 e5, ka7 Iok-han7 kong2, chiu7-si7 chhiN-mi5 e5 khoaN3-kiN3, pai2-kha e5 kiaN5, thai2-ko e5 chheng-khi3, chhau3-hi7-lang5 e5 thiaN-kiN3, si2 e5 lang5 koh-oah8, song3-hiong lang5 tit-tioh8 thiaN Hok-im.”
Iok-han7 thiaN-liau2 siaN2-khoan2, lan2 khiok long2 bo5 thiaN-kiN3 an3-choaN2.  Iau2-ku2 lan2 thang phah-sng3 Iok-han7 un2-tang3 u7 tit-tioh8 sin-sin e5 iong2-khi3 kap ng3-bang7 chiah tioh8.  Toa7-bin7 i u7 kian3-siau3 i u7 khng3 hit ho7 giau5-gi5 e5 sim, ia7 soa3 kam2-kak-tioh8 pun2-sin ti7 Chu2 e5 bin7-cheng5 u7 sit-loh8 i e5 chu-keh ia7 ku2 kaN2.  Lan2 chin hi-bong7 ti7 i be7 si2 e5 tai7-seng, u7 lang5 beh khi3 ka7 i kong2-khi2 tng hiah e5 su3-chia2 khi3 e5 si5, Ia5-sou u7 chaiN2-iuN7 the5 khi2 i e5 su7 lai5 o-lo2 kong2, “Hu7-jin5-lang5 sou2 siN e5, chiong5-tiong be7 u7 heng-khi2 khah toa7 ti7 KiaN5 soe2-le2 e5 Iok-han7.”
Chhi3-siuN7 Siong7-te3 e5 KiaN2, I e5 sim khong2-khai3 kau3 chaiN2-iuN7!  Lan2 tioh8 oe7 ki3-tit Iok-han7 tu2-tu2 ka-ki7 teh kian3-siau3 e5 si5, Ia5-sou u7 chheng-chan3 chit e5 kho2-lin5 e5 lou5-pok8, soa3 ai3 lan2 cheng7-cheng7 ti7 lan2 e5 sim-lai7 ka-ki7 siuN7 kong2, tak8 pai2 goa2 u7 kian3-siau3 ka-ki7 e5 chho3-gou7 e5 si5, siat-su2 goa2 na7 u7 sim2-mih8 kho2-chhu2, goa2 sin3 I ma7-si7 un2-tang3 beh kong2-khi2 goa2 e5 kho2-chhu2 nouh!
Lan2 na7-si7 seng5-sit8 sim teh giau5-gi5, teh be5-loan7 sim2-mih8, koat-toan3 m7-bian2 kiaN-liau2 Ia5-sou chai-iaN2.  Lan2 na7-si7 kan-ta boan2-chiok giau5-gi5 e5 sim, chiu7 u7 toa7-toa7 chho3-gou7 ti7-teh.  Lan2 na7-si7 u7 tu2-tioh8 sim2-mih8 boe7-thang sin3-tit e5 su7, chu7-jian5 lan2 si7 ai3 giau5-gi5 i, i2-goa7 bo5 pat8-mih8 hoat-tou7!  Chong2-si7 lan2 tioh8 m7-thang chu7 an2-ni put-si5 khng3 giau5-gi5 e5 sim.  Che si7 u7 bo5 li7-ek e5 sou2-chai7 ti7-teh.  Lan2 tioh8 tui3 lan2 e5 ho2 koh gau5 e5 peng5-iu2 lai5 tin5-cheng5.  Siat-su2 lan2 na7 khoaN3 lan2 e5 bok8-su oe7 kham-tit hou7 lan2 thang hoat-piau2 lan2 e5 kan-khou2, lan2 tioh8 tui3 i lai5 kong2-khi2.  Chong2-si7 siang7 te7-it ho2, chiu7-si7 tui3 lan2 e5 Chu2 lai5 ki5-to2.  Lan2 tioh8 eng7 sut-tit8 bo5 un2-moa5, iu7-koh bo5 kiaN-hiaN5 lan2 e5 sim-cheng5.  Lang5 na7-si7 oe7 thang chhin-chhiuN7 KiaN5 soe2-le2 e5 Iok-han7 e5 khoan2, chiong lan2 sou2 teh giau5-gi5 e5 bun7-toe5 theh8 lai5 ti7 Ki-tok e5 bin7-cheng5, lan2 e5 sin3-giong2, tek-khak si7 boe7 sim2-mih8 chho3-gou7 khi3.
Chit-tiap8 chit e5 kho2-lin5 e5 siu5-jin5 Iok-han7, lian5 i e5 lim5-chiong e5 jit8 to i2-keng pek-oa2 ti7 bin7-cheng5, ma7 iu5-goan5 long2 bo5 kiaN-hiaN5, hoan2-tng2 si7 eng7 sin-seng e5 sin3-giong2 lai5 teh gim5 tek-seng3 li7-piat8 e5 koa.  I e5 lim5-chiong e5 jit8, si7 put-chi2 pek-oa2 lah.  Chong2-si7 i iau2-be7 lim5-chiong e5 tai7-seng, tek-khak u7 tit-tioh8 chit8 e5 ki5-koai3 e5 keng-giam7 chiah tioh8.  Chiu7-si7 u7 chit8-jit8 Hi-lut8 bat lai5 hong2-bun7 i, ti3-kau3 hou7 i put-chi2 chhiN-kiaN.  Iu7-koh u7 chit8-jit8, Hi-lut8 ia7 u7 chhe lang5 khi3 chhiaN2 Iok-han7 lai5 ong5-kiong kap i kong2-oe7.  In nng7 lang5 u7 khah sio-bat.  Chit e5 Hi-lut8 ong5 si7 khah ki5-koai3 e5 lang5, i u7 tui3 chiong2-chiong2 e5 seng3-chit lai5 kiat-chiaN5 chit8 e5 jin5-keh-tek e5 seng-oah8, chiu7-si7 ti7 i e5 seng-oah8 tiong, lan2 chit8-bin7 si7 oe7 thang khoaN3 chhut i e5 ia2-phi2, kan-cha3, houN3-sek kap chan5-jim2, ia7 koh chit8-bin7 ma7-si7 oe7 thang khoaN3 chhut i e5 ho2--chhu3 ti7-teh.  U7-iaN2!  Lan2 koat-toan3 be7-bat thiaN-kiN3 kong2 u7 sim2-mih8 lang5 choan(**choan5)-jian5 phaiN2 kau3 lian5 chit8-sut-a2 e5 ho2 to bo5.  Siong7-te3 u7 chhong3-cho7 lang5, khoan2-sit chhin-chhiuN7 I.  Sou2-i2 sui-jian5 lan2 u7 khoaN3-kiN3 sim2-mih8 lang5 sit8-chai7 si7 chin-chiaN3 phaiN2, iau2-ku2 hit e5 lang5 ma7 bo5 choan5-jian5 phaiN2, ma7 iau2 u7 chit8-sut-a2 e5 ho2--chhu3 chiah tioh8.  Siong7-te3 sou2 hoaN-hi2 ai3 po2-chun5 e5, chiu7-si7 tok8-tok8 chit e5 ho2 e5 tiam2.
Ti7 chit e5 Hi-lut8 khiok-si7 bo5 u7 loa7-choe7 e5 ho2--chhu3 ti7-teh.  I e5 ka-teng5 e5 lek8-su2 si7 bo5 kah loa7-nih8 ho2 thiaN.  I sou2 u7 e5 khoan5-keng2 si7 phaiN2.  Put-ko3 kiam2-chhai2 lan2 thang kong2 si7 bo5 long2-chong2 phaiN2.  Tu2-tu2 chit-chun7 lan2 khiok u7 khoaN3-kiN3 chit e5 hu7-jin5-lang5 lian5-lui7 i e5 seng-oah8, ti3-kau3 ham7-loh8 choe7-koa3, chong2-si7 ti7 khah-cha2, lan2 ma7-si7 iu5-goan5 u7 khoaN3-tioh8 chit8 e5 hu7-jin5-lang5 u7 the5-ko i e5 jin5-keh.  Hit e5 u7 the5-ko i e5 jin5-keh e5 hu7-jin5-lang5, khiok m7-si7 i e5 lau7-bu2.  Lan2 u7 thak8 tioh8 Su3-tou5 Heng(**Heng5)-toan7 e5 chit8 cham7, chiu7-si7 teh pai5-liat8 An-the5-o e5 kau3-hoe7 hiah e5 khah tiong7-iau3 e5 kau3-chit-chia2 e5 mia5 pio2, ti7-hia u7 kong2, “kap hun-hong e5 jin5-kun Hi-lut8 tang5 poe5-iuN2 e5 Ma2-liam7.”  Chit e5 su7-sit8 si7 hou7 lan2 put-chi2 ki5-koai3, an3-choaN2 chit e5 pi-chian7 e5 hu7-jin5-lang5 lai5 poe5-iuN2 chit nng7 e5 gin2-na2, au7-lai5 chit8 e5 oe7 chiaN5-choe3 kiaN5-im5 e5, chan5-jim2 e5, thai5 lang5 e5; koh chit8 e5 oe7 chiaN5-choe3 jiat8-jiat8 lai5 thoan5 Ki-tok e5 Hok-im e5 lang5.  Lan2 thang siuN7 ti7 chit e5 Hi-lut8 ong5 sou2 u7 tam7-poh8 e5 ho2--chhu3, kiam2 m7-si7 tui3 i e5 ni-bu2 lai5 tit-tioh8 e5 mah?
Hi-lut8 ong5 sim-lai7 si7 u7 him-bou7 Iok-han7, u7 siu7 Iok-han7 kam2-hoa3.  Hi-lut8 ong5 e5 liong5-sim si7 u7 siu7-tioh8 Iok-han7 e5 kam2-tong7.  In-ui7 lan2 u7 thak8-tioh8 kong2, Hi-lut8 ong5 u7 hoaN-hi2 thiaN Iok-han7 e5 oe7, iah8 u7 ui7-tioh8 Iok-han7 kiaN5 choe7-choe7 hang7 e5 su7.  Chhin-chhiuN7 Ma2-kho2 u7 ki3-chai3 kong2, Hi-lut8 ong5 liah8 Iok-han7 khi3 koaiN-kaN, si7 u7 khng3 chit8 hang7 e5 bok8-tek, ai3 chin2-kiu3 Iok-han7 thoat-li7 Lu2-ong5 Hi-lo5-ti2 e5 chan5-jim2 e5 ke3-bou5.  In-ui7 Hi-lo5-ti2 teh oan3-hun7 Iok-han7, tu2-tu2 si7 chhin-chhiuN7 hit ho7 siu7 bu2-jiok8 e5 hu7-jin5-lang5 teh oan3-hun7 lang5 e5 khoan2-sit.  Siat-su2 na7 oe7 eng7-tit kong2, ti7 chit se3-kan si7 bo5 lang5 oe7 chhin-chhiuN7 hu7-jin5-lang5 e5 gau5 thiaN3 lang5, ma7-si7 iu5-goan5 oe7 eng7-tit kong2, bo5 lang5 oe7 chhin-chhiuN7 hu7-jin5-lang5 e5 gau5 oan3-hun7 lang5.  U7 chit8 ku3 siok8-gu2 teh kong2, “Ti7 toe7-gek8 bo5 u7 siu7-khi3, chhin-chhiuN7 siu7 bu2-jiok8 e5 hu7-jin5-lang5 sou2 hoat e5 siu7-khi3.”  Chit e5 Hi-lo5-ti2 si7 bat kap phaiN2-lang5 saN-kap kiong7-bou5 lai5 hai7-si2 i e5 thau5 chit8 e5 tiong7-hu.  Ia7 Hi-lut8 ong5 choe3 lang5-kheh khi3 in tau e5 si5, Hi-lo5-ti2 chiu7 i2-keng u7 kap i su-thong.  Hi-lut8 ong5 sou2 chhoa7 hit e5 siau3-lian5 e5 A-lat-pek e5 hu7-jin5-lang5, thiaN-tioh8 chit e5 cheng5-heng5, chiu7 chau2 tng2-khi3 in au7-thau5-chhu3 lau7-pe7 e5 sou2-chai7, tui3 an2-ni hou7 Hi-lo5-ti2 i2-kip8 cheng3 kiong-lai7 e5 lang5 long2 chai-iaN2 chit e5 iong2-kam2 e5 sian-ti Iok-han7 u7 kong-jian5 tui3 i e5 tiong7-hu Hi-lut8 kan-cheng3 i e5 put-si7, kong2, “Li2 chhoa7 hiaN-ti7 e5 bou2 si7 put-kai,”  Na7-si7 koan-he7 cheng3-gi7, Iok-han7 lian5 chit8-sut-a2 to bo5 kiaN si7 kun-ong5 a2-si7 lu2-ong5 e5 se3-lek8.  Chong2-si7 Hi-lo5-ti2 koat-toan3 bo5 boe7 ki3-tit Iok-han7.  I u7 si5-siong5 koan-sim teh theng3-hau7 i e5 ho2 ki-hoe7 kau3.

Ke3 saN geh8-jit8 au7, Hi-lo5-ti2 u7 tu2-tioh8 chit8 e5 ho2 e5 ki-hoe7, chiu7-si7 Hi-lut8 ong5 e5 siN-jit8.  Hit-jit8 ong5-kiong lai7 hit e5 chong3-koan e5 thiaN-tng5, u7 ui-gi5 hian2-hek, Hi-lut8 ong5 u7 chiau-thai7 choe7-choe7 e7 eng5-hian2 e5 lang5-kheh, chiu7-si7 u7 toa7-koaN, chhian-chong2, i2-kip8 Ka-li7-li7 e5 chun-kui3 e5 lang5, lai5 hu3 i e5 ian5-siah8.  Mi5 na2 chhim, chiu2-sek8 na2 jiat8-nau7.  Lian5 tiam3 ti7 soaN e7 gak8-lai7 e5 siu5-jin5 to oe7 thang thiaN-kiN3 hit e5 im-gak8, i2-kip8 soan-jiang2 e5 siaN.  Hit am3 Hi-lo5-ti2, tng cheng3-lang5-kheh put-chi2 khoai3-lok8 e5 si5; u7 hou7 i e5 sui2-sui2 e5 cha-bou2-kiaN2 Sat-lo5-bi2 lai5 chiap-thai7 lang5-kheh, soa3 ti7 in e5 bin7-cheng5 thiau3-bu2, u7 put-chi2 kam2-kak cheng3-lang5, tit-tioh8 toa7 e5 hat-chhai2.  Sat-lo5-bi2 chiau3 lan2 sou2 khoaN3 si7 chit8 e5 koe3-thau5 chu7-iu5 e5 cha-bou2 gin2-na2.  I e5 thiau3-bu2 si7 kek8-ki5 e5 kha2-biau7, oe7 giu2 lang5 e5 ngou2-koan, si7 hiah e5 toan-cheng3 e5 Iu5-thai3 lang5 sou2 m7-kaN2 khoaN3--e5.  chong2-si7 cheng3 lang5-kheh si7 put-chi2 ai3 khoaN3 i e5 sui2-sui2 e5 se3-bin7; tai7-ke long2 toa7-toa7 hat-chhai2.  Hit-si5 Hi-lut8 ong5 si7 i2-keng poaN3 chui3, khoaN3-liau2 sim-koaN put-chi2 hoaN-hi2 khoai3-lok8, chiu7 ti7 cheng3 lang5-kheh e5 bin7-cheng5, tui3 cha-bou2-gin2-na2 chiu3-choa7 kong2, KiN3-na7 li2 sou2 kiu5 goa2--e5, sui-jian5 goa2 e5 kok e5 chit8-poaN3, goa2 ia7 beh hou7 li2.
Chit e5 cha-bou2 gin2-na2 thiaN-liau2 sim-lai7 put-chi2 hun7-loan7; chiu7 chau2 chhut-khi3 kap i e5 lau7-bu2 chham-siong5.  Au7-lai5 i liam5-piN koh chau2 jip8-lai5 kiN3 hiah e5 toa7-siaN teh han2-hoa7 e5 lang5-kheh, hit-si5 i e5 bak8-chiu u7 hian2-chhut chin koh-iuN7 koh chhiN-kiaN e5 gan2 kong.  Sou2-i2 in chiu7 tiam7-tiam7 bo5 koh phah-chhiu2, ma7 bo5 koh toa7-siaN lai5 han2-hoa7.  Cheng3 chiu2-chui3 e5 lang5 u7 hian2-chhut keng2-seng2 e5 bin7-sek, lai5 thiaN chit e5 siau3-lian5 cha-bou2 gin2-na2 eng7 hiang2-liang7 e5 siaN, sou2 teh iau-kiu5 hit e5 chan5-jim2 e5 su7, kong2, “Goa2 ai3 li2 chiong KiaN5 soe2-le2 Iok-han7 e5 thau5-khak toe2 ti7 poaN5-nih8 chek-si5 hou7 goa2.”
In tai7-ke sui-jian5 si7 phaiN2, iau2-ku2 thiaN-liau2 sim-lai7 ma7 oe7 iu-bun7 kian3-siau3.  In tai7-ke chai, chit e5 seng3 e5 sian-ti Iok-han7 si7 cheng3-lang5 sou2 keng3-ai3 e5, iah8 si7 kau3-giah8 chai-iaN2 Hi-lo5-ti2 si7 ui7-tioh8 sim2-mih8 in-toaN lai5 teh iau-kiu5 Iok-han7 e5 thau5-khak.  lian5 hit e5 phang5-poe e5 Hi-lut8 thiaN-liau2 chhiN-kiaN, chiu7 hian2-chhut keng2-seng2 e5 bin7-mau7.  Kiat-kiok8 Hi-lo5-ti2 u7 tit-tioh8 tek-seng3.  Hi-lut8 ong5 u7 ham7-loh8 ti7 i e5 oah8-tauh.  Chit e5 seng3-cheng5 pai7-hoai7 e5 Hi-lut8, si7 iau2 u7 beng5-u7 koan-liam7 ti7-teh, sou2-i2 i be7 thang siam2-pi7 sou2 iok-sok e5 oe7.  “Ong5 chiu7 toa7 iu-bun7; chong2-si7 ui7-tioh8 i sou2 chiu3 e5 choa7, koh u7 tang5-toh e5 lang5 ti7-teh, sou2-i2 m7 ai3 the-si5.  Ong5 chiu7 chek-si5 chhe chit8 e5 si7-oe7, hoan-hu3 i khi3 kaN-nih8, thai5 i e5 thau5-khak.”
“Ong5 chiu7 toa7 iu-bun7.”  Si7 lah, chong2-si7 ti7 au7-lai5 Hi-lut8 ong5 u7 it-hoat iu-bun7 kan-khou2, si7 ui7-tioh8 i u7 thiaN-kiN3 cheng3-lang5 long2 teh chiu3-chou2 i.  “In-ui7 cheng3-lang5 long2 liah8 Iok-han7 choe3 sian-ti.”  Hit e5 chhui-pek i lai5 thiaN Iok-han7 e5 oe7, ia7 chhui-pek i kiaN5 choe7-choe7 ho2-su7 e5 liong5-sim, u7 hou7 i khoaN3-kiN3 te7-gek8 e5 chhiN-chham2 kau3 hian7-hian7.  Bo5 lun7 si7 chhiN2, a2-si7 khun3, i put-si5 to chu-chu teh su-siong2 Iok-han7 e5 su7.  Hit e5 bak choe7-choe7 huih e5 si2 e5 bin7, tui3 hit-si5 khi2 put-si5 u7 hian2-chhut ti7 i e5 bak8-chiu-cheng5.  Ke3 bo5 loa7-ku2, i u7 thiaN-tioh8 Ia5-sou teh kiaN5 sin5-jiah, hit-si5 i e5 liong5-sim u7 chhui-pek i hoat-chhut chit8-cheng2 be5-sin3 e5 kiaN-sim lai5 au5-kio3 kong2, “KiaN5 soe2-le2 Iok-han7 tui3 si2-lang5 tiong koh-oah8!”  Sui-jian5 si7 u7 pat8 lang5 tui3 i kong2, I kiam2-chhai2 si7 I2-li7-a, a2-si7 sian-ti lang5 e5 chit8-e5; iau2-ku2 i ma7 si7 m7 sin3, koh au5-kio3 kong2, “Bo5, i si7 Iok-han7 lah.  Goa2 sou2 thai5-thau5 e5 Iok-han7 i2-keng koh-oah8.  In-ui7 i u7 tui3 si2-lang5 tiong koh-oah8, sou2 i2 u7 chiah e5 koan5-leng5 tui3 i hian2-chhut!”
Hi-lut8 ong5 e5 siu7 bu2-jiok8 e5 liong5-sim u7 chek-pi7 i kau3 chhin-chhiuN7 an2-ni.
Chhin-chhiuN7 an2-ni, kiat-kiok8 ti7 chit8 e5 geh8-kng mi5, Hi-lut8 ong5 sou2 chhe e5 si7-oe7 u7 lai5 kaN-nih8 hong2-bun7 Iok-han7, hit-si5 Iok-han7 chiah thiaN-kiN3 i e5 the3-un2 e5 ho7-thau5.  Si7-oe7 u7 chiong hit e5 iau2 teh lau5 huih e5 thau5-khak lai5 toe2 ti7 poaN5-nih8, phang5 lai5 ti7 cheng3-lang5-kheh e5 bin7-cheng5; ia7 cha-bou2 gin2-na2 chiu7 phang5 hit e5 thang chhiN-chhin3 e5 seng3-li7-phin2 khi3 hou7 i e5 lau7-bu2.  Iok-han7 e5 hak8-seng thiaN-kiN3, chiu7 lai5 siu hit e5 bo5 thau5 e5 sin-si khi3 bai5-chong3 ti7 bong7-nih8, ia7 “to3-lai5 chiong in sou2 kiaN5 e5 pai5-liat8 hou7 Ia5-sou thiaN.”  Chhin-chhiuN7 an2-ni, chit e5 iong2-kam2 kou-tok8 e5 sian-ti, u7 siu7 chhian-soa2 khi3 ti7 hit e5 Bo5 khoaN3-kiN3 e5 se3-kai3, ti7 hia lai5 theng3-hau7 i e5 Chu2; in-ui7 koh nng7 ni5 au7, hit e5 Seng3-li7 e5 Ki-tok, beh tui3 Sip8-ji7-ke3 tit8-tit8 chhut-hoat khi3 kau3 ti7 hit e5 si2-lang5 e5 se3-kai3, lai5 soan-thoan5 I e5 Hok-im, soa3 lai5 ko-ki2 I e5 chian3-ki5, khia7 I e5 Sip8-ji7-ke3 ti7 hit e5 sin5-pi3 e5 Se3-kai3.  Iok-han7 u7 ti7-hia koh-chai3 chiap-tioh8 “Siong7-te3 e5 IuN5-ko, chiu7-si7 tam-tng se3-kan e5 choe7 e5.”

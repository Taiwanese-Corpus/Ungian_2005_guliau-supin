
2 e5 Kou3-su7
Ong5 Siu2-iong2
   I.  Lau7-bu2 ka3 kiaN2, kiaN2 ka3 lau7-bu2. A-gi7 chiah8 pa2 am3, tuh-ka-che7, phak ti7 the-i2 khun3.  Lau7-bu2 kiaN5 oa2 khi3, ka7 i kio3, kong2,“KiaN2 ah!  Am3 lah, tioh8 khi3 bin5-chhng5 khun3.”A-gi7 bak8-chiu niauh-kim khoaN3 si7-cheng, kong2, “A-bu2 ah! Chiah kau2-tiam2 leh, iau2-be7 oaN3.”Lau7-bu2 in3, kong2,“Chin am3 lah!  Koe chiau2 i2-keng khi3 khun3 chin ku2 lah.”Au7--lai5 A-gi7 chiu7 khi3 khun3.  Bin5-a2-cha2-khi2, A-gi7 thau3-cha2 chiu7 peh--khi2-lai5, khoaN3-kiN3 lau7-bu2 iau2 teh khun3, chiu7 khi3 hian bang2-ta3-mng5, kong2,“A-bu2 ah!  OaN3 lah  Tioh8 peh--khi2-lai5!  Koe chiau2 i2-keng peh--khi2-lai5 chin-ku2 lah!” Seng3-keng kong2,“Sou2 cheng3 hap8 sou2 siu.”  
II.  M7-thang boe7 ki3-tit Goa2 (Vergissmeinnicht; Forget-me-not).  Ti7 se3-kan u7 chin-choe7 khoan2 e5 hoe.  Ti7 kou2-cha2 Siong7-te3 u7 ka7 in ho7 mia5, tak8-e5 long2 u7 tit-tioh8 ho2 e5 mia5; chhin-chhiuN7 ChhiuN7-bi5-hoe, Pek-hap8-hoe.  Giok8-ian3-hoe, a2-si7 Kui3-hoe, chiah-e5 long2 ka-ki7 o-lo in e5 ho2-mia5, put-chi2 boan2-chiok. Chong2--si7 u7 chit8 chang5 soe3-soe3-a2 e5 hoe, ka-ki7 thau5 aN3-aN3 ti7 chui2-kau-a2-kiN5 teh khau3.  Hoe-phoaN7 mng7 i, kong2,“Li2 khau3 siaN2-su7?”In3, kong2,“Goa2  soa3 boe7 ki3-tit Goa2 e5 mia5.”Au7--lai5 soa3 chhiN-chham2 khau3.  Thi5-khau3 e5 siaN hou7 Siong7-te3 thiaN-kiN3, sou2-i2 hit am3, thiN-sai3 loh8-lai5 ka7 hit chang5 hoe kong2,“M7-thang boe7 ki3-tit Goa2,”Chit8 e5 mia5 beh hou7 li2, an2-ni kaN2 boe7 boe7-ki3-tit houN3?  Chit chang5 hoe chin kam2-sia7 Siong7-te3, in-ui7 u7 koh siuN2-su3 i e5 mia5.  Chit-tiap8 i e5 bin7 chhio3-iong5, chheng7 hai2-hun2-lek8 e5 saN, bak8-chiu kim-sih-sih chhin-chhiuN7 chhiN, long2 bo5 chit8 tiam2 bak8-sai2 khoa3 bak8-kiN5.  SiN-choe3 sio2-liap8-chi2, put-chi2 tiam7-ti7, na7 khoaN3-kiN3 lang5, kan-ta kong2,“M7-thang boe7 ki3-tit Goa2, M7-thang boe7 ki3-tit Goa2”  chiu7-si7 tak8 jit8 hoaN-hi2 cho7-hoa3-si7, teh hiong2-siu7 hok-khi3.  
Tang5 teng3 Sip8-ji7-ke3 e5 chit8-e5 kong2,“Ia5-sou ah!  Li2 ti7 Li2 e5 kok lai5 e5 si5 Tioh8 ki3-tit goa2.”Ia5-sou chiu7 ka7 i kong2,“Goa2 sit8-chai7 ka7 li2 kong2, Kin-a2-jit8 li2 beh kap Goa2 ti7 Lok8-hng5” (Lou7-ka 23:42, 43).
(Tai5-oan5 Kau3-hoe7-po3 te7 513 koan3, 1927 ni5 12 geh8)
SENG3-TAN3 E5 LE2-MIH8
Sin5-hi Chit8 ni5 teh-beh koh ke3-khi3 lah.  Piah-nih e5 lah8-jit8 koh thiah nng7 tiuN chiu7-si7 Seng3-tan3-choeh.  Chin-choe7 lang5 teh ui7-tioh8 in sou2 thiaN3 e5 lang5 boe2 Seng3-tan3 le2-mih8.
Le7-giok8 (麗玉) chu7-jian5 ia7 bo5 le7-goa7, itu2-tu2 tui3 i e5 peng5-iu2 sou2 khui xx pah-he3-tiam3 boe2 chit8 tiuN chu7-tong7-chhia to3-tng3-lai5, i khng3 ti7 pang5-keng e5 piah-tu5-teng2, chiu7 koaN2-kin2 khi3 chau3-kha chun2-pi7 am3-tng3.
Chap8-ji7 geh8 e5 thiN-khi3, Tai5-oan5 lam5-pou7 iu5-goan5 ia7 kam2-kak leng2.  Chong2-sii7 jiat8-cheng5 teh tan2-hau7 Iau7-hoa5 (耀華),  koaN2-kin2 thoe3-khun5 to3-tng2-lai5 hiong2-siu7 i sou2 chun2-pi7 sio-sio e5 am3-tng3, ia7 chiu7 kam2-kak chin sio-lo7.
Lak8 tiam2, Iau7-hoa5 toa3 tioh8 ia3-sian7 e5 seng-khu tah8-jip8 thiaN-nih.  Le7-giok8 koaN2-kin2 chong5 chhut-lai5 su-hau7 i.  Tu2-tu2 moa2 saN he3 e5 Iok-han7, ia7 lai5 teh a-pa tng5, a-pa te2.  Ka-teng5 na2 chhin-chhiuN7 chhiong-moa2 khoai3-lok8 e5 khi3-hun, keng-ke3 hit e5 am3-tng3.
Iau7-hoa5 kin-ni5 chiah 30 he3, chu7 x xtoa7-oh8 e5 goa7-bun5-he7 pit-giap8 liau2-au7, chiu7 hok8-bu7 ti7 chit8 keng sio2-sio2 e5 kong-si, choe3 chit8 e5 geh8-jip8 2000 khou e5 Eng-bun5 pi3-su.  In-ui7 i e5 tiong-seng5, tit-tioh8 thau5-ke e5 sin3-iong7.  I kap Le7-giok8 ti7 4 ni5 cheng5 kiat-hun.  Le7-giok8 kin-ni5 25 he3, pit-giap8 ti7 x x Seng2-lip8 lu2-oh8 Ko-tiong.  Ka-teng5 chin ho2 ke3, koh chi2-u7 chit8 e5 hiaN-ko, tong-jian5 ti7 chhu3-nih si7 pe7-bu2 sou2 ai3-sioh e5 chhiu2-tiong beng5-chu, m7-bat tam tioh8 se3-kan e5 kan-khou2.
ThiaN-nih e5 si5-cheng i2-keng tan5 8 e7, Iok-han7 ti7 chhng5-nih teh khun3.  Le7-giok8 tui3 piah-tu5 teng2 theh8 i sou2 boe2 e5 chu7-tong7-chhia, sim-lai7 toa7-toa7 teh ki5-thai7  Iau7-hoa5 oe7 chheng-chan3 i sou2 boe2 e5 le2-mih8, chiu7-si7 beh sang3 hou7 in sou2 thiaN3 e5 Iok-han7 e5.
“Che si7 boe2 beh hou7 Iok-han7 e5 Seng3-tan3 le2-mih8, in-ui7 lan2 e5 chhu3-piN chiah e5 gin2-na2, tak8 e5 long2 u7 sio2 he2-chhia, tian7-chhia, a2-si7 phun3-sia7-ki, sou2-i2 lan2 e5 Iok-han7 ia7 eng-kai u7 khah chhin-chhiuN7 lang5 e5 thit-tho5-mih8.”
“Joa7-choe7 chiN5?” Iau7-hoa5 bo5 sim2-mih8 koan-sim teh mng7.
Le7-giok8 e5 ki5-thai7 na2 chhin-chhiuN7 hou7 lang5 phoah chit8 phun5 leng2-chui2, bo5 siaN2 song2-khoai3 kong2: “120 khou, che si7 Bi2-kok he3, in-ui7 si7 goa2 e5 peng5-iu2 teh boe7, bo5 than3 lan2 e5 chiN5, chiau3 Bi2-kim 3 khou boe7 lan2, koh chit-e5 si7 choe3 siok8 e5, u7 e5 tioh8 Bi2-kim 5 khou a2-si7 8 khou leh.”
“Hah! 120 khou” Iau7-hoa5 tioh8 chit8 kiaN.  Bak8-chiu khoaN3 Le7-giok8, chin giam5-siok kong2: “Le7-giok8, chhiaN2 li2 cheng7-cheng7 thiaN goa2 kong2, chit8 e5 tu2-tu2 moa2 3 he3 e5 gin2-na2, li2 chiu7 hou7 i 120 khou e5 thit-tho5-mih8, li2 kiam2 boe7 ki3-tit,lan2 iau2 khiam3 Li2 Sian-siN 600 khou e5 kheh-thiaN siat-pi7 hui3.  goa2 chit8 geh8 jit8 e5 sin-sui2 tioh8 theh8 800 khou choe3 chhu3-se3, che kiam2 m7-si7 li2 tiam3 chhau2-toe7 boe7 hah8, kou-put-chiong tioh8 lai5 tou-chhi7 ka7 lang5 se3-chhu3, siok8 e5 li2 tiam3 boe7 tiau5, hiam5 khoan5-keng2 bai2, chiah tioh8 chit keng, kap lang5 khah oe7 pi2-pheng7 tit e5.  TaN lan2 e5 chiN5-kun to iau2 chin an5, koh 3 he3 e5 gin2-na2 ia7 bo5 su-iau3 boe2 hiah ho2 e5 sio2 khi3-chhia, in-ui7 i iau2 boe7 hiau2 ka-ki7 thit-tho5, li2 sit8-chai7 long2 boe7 hiau2 siuN7.’  I kong2 kau3 chia,theng5 chit8-e7-a2 koh kong2, “Goa2 hit-si5 thak8 kau3 sio2-oh8 pit-giap8, to m7-bat chheng7 tioh8 chit8 siang ou-ou e5 un7-tong7 oe5, thai3 u7 chhin-chhiuN7 lan2 e5 Iok-han7 2,3 siang phe5-oe5.  Koh hit-si5, goa2 chit8 nia2 chhou-pou3 peh8-saN tioh8 chheng7 chit8 ni5 ku2, thai3 u7 chhin-chhiuN7 Iok-han7 u7 hiah choe7 nia2, lok8-to5-mng5 e5 goa7-tho3 kap sim2-mih8 ‘long2’ lui7 e5 saN-khou3, chhin-chhiuN7 ho2-giah8 lang5 chit8 poaN, Tong-jian5 goa2 hit-si5 m7-bat bong--tioh8 chit8 hang7 e5 thit-tho5-mih8.  Le7-giok8, li2 na7 boe7 hiau2 siuN7, goa2 khoaN3 chai-ho7 bo5 ku2 chiu7 oe7 kau3 ti7 lan2 e5 mng5-khau2.”
Le7-giok8 bak8-sai2 tit8-tit8 to3, chhui3-tun5 phe5 tit8-tit8 chhoah, toa7 siaN pian7-hou7 kong2, “Na7-si7 chiau3 li2 e5 i3-su3, chiu7-si7 lan2 ia7 tioh8 to3-tng2-khi3 lin2 2,30 ni5 cheng5 e5 seng-oah8 a2 m7-si7?  Na7 chiau3 an2-ni, Iok-han7 chi2-u7 oe7 sai2 chheng7 khah-khih e5 chhou-pou3 saN, koh  
ke3 choeh ia7 chi2-u7 chheng7 chhou-pou3 oe5 chiu7 ho2 a2 m7-si7? Goa2 an2-ni choe3 kiam2 m7-si7 ui7-tioh8 li2 e5 Iok-han7 teh kho2-lu7, khoaN3 oe7 hou7 i khah chhin-chhiuN7 lang5 boe7?”
“Li2 si7 ke3 hou7 sim2-mih8 lang5?” Iau7-hoa5 chin siu7-khi3 toa7 siaN jiong2, “Goa2 sou2 ai3 e5 si7 oe7 hiau2 phah-sng3 e5 hu7-jin5-lang5, Iok-han7 kiam2 boe7 sai2 chheng7 khah-khih-pou3 e5 saN?  Kiam2 boe7 sai2 chheng7 chhou-pou3 oe5?  I put-ko3 si7 chit8 e5 soe3-han3 gin2-na2.  Goa2 than3 joa7-choe7 li2 chiu7 beh khai joa7-choe7, na7-si7 an2-ni, lan2 e5 hu7-che3 ti7-si5 chiah oe7 chheng-chho2?  Li2 kan-ta ai3 bian7-chu2, ai3 kap lang5 oe7 pi2-pheng7-tit, an2-ni li2 e5 Iok-han7 chiu7 oe7 chiaN5 lang5 lah?  Goa2 m7-si7 bo5 teh koan-sim gin2-na2, goa2 siuN7 lan2 than3 iau2 iong2-chong3 e5 si5 chiah8 koa2 khou2 bo5 iau3-kin2, koh leng5-kho2 hou7 gin2-na2 chheng7 chhou saN, pou3-oe5, chiong-lai5 poe5-iuN2 i u7 siong7-chin3 e5 ki-hoe7 kap siu7 khah koan5 e5 kau3-iok8 ..........”
Le7-giok8 bo5 tan2 kong2 liau2, chiu7 kong2,“Na7-si7 an2-ni, goa2 long2 bo5 teh thoe3 gin2-na2 phah-sng3, goa2 m7-si7 li2 sou2 thiaN3 e5 lang5?  Goa2 m7-si7 hian5-hoe7 e5 hu7-jin5-lang5 lah?”
“Si7. Kan-ta oe7-hiau2 cheng2-li2 lai7-bin7, koan-sim Iok-han7 bak8-cheng5 e5 hiong2-siu7, m7-si7 goa2 sou2 thiaN3 e5, tong-jian5 boe7 thang sng3 choe3 si7 hian5-chhe liong5-bu2. Goa2 siuN7; chit8 e5 hu7-jin5-lang5, eng7 tiong7-hu sou2 than3 e5 geh8-hong7, long2 lai5 eng7 choe3 thiam-chng ka-ku7, ka7 gin2-na2 boe2 ko-kui3 e5 pou3-liau7 kap siong7-teng2 e5 thit-tho5-mih8, ti3-kau3 hu7-che3, kiam2 si7 hian5-hoe7 e5 chu2-hu7?”
Le7-giok8 sit8-chai7 jim2 boe7 tiau5, chiu7 kong2, “Na7-si7 an2-ni, goa2 m7-si7 li2 e5 hu7-jin5-lang5 lah.  Ah! Goa2 m7-tioh8 khi3 lah .........”In na2 jiong2 na2 toa7 siaN, nng7 lang5 e5 kam2-cheng5 na2 chhin-chhiuN7 boe7 thang ban2-hoe5 e5 khoan2-sit.
Hit mi5, Iau7-hoa5 theh8 i e5 chim2-thau5, poaN i e5 phe7, khun3 toa3 thiaN-nih e5 i2-liau5 teng2.  Le7-giok8 ka-ki7 chit8 e5 to2 ti7 chhng5-nih, na2 lau5 bak8-sai2, na2 teh siuN7; goa2 tui3 thiN-kng chiu7 boa5 kau3 am3-si5, bo5 chit8 si5-chun7 e5 hioh-khun3 teh cheng2-li2 ka-teng5, kiam2 m7-si7 ui7-tioh8 Iau7-hoa5? khoaN3 oe7 thang hou7 i khah khoaN3-oah8 a2-boe7? Koh boe2 ho2-mih8 hou7 Iok-han7, kiam2 m7-si7 teh thiaN3 i e5 hau7-siN?  SiuN7 kau3 chia boe7 bian2-tit na2  
siuN7 na2 khi3.  Goa2 e5 thiaN3-cheng5 na2 chhin-chhiuN7 ho5-chui2 lau5 loh8 toa7 hai2  bo5--khi3.  Ah! goa2 e5 jin5-seng sit8-chai7 m7-tat8.  Na2 siuN7 chiu7 na2 siong-sim, na2 m7-goan7, bak8-sai2 na2 chhin-chhiuN7 hou7-chui2 lam5 moa2 bin5-chhng5.  Chong2-si7 m7-chai sim2-mih8 si5 ia3-sian7 chiu7 khun3-khi3.
Te7 ji7 jit8 thau3-cha2, i khi2-chhng5 e5 si5, Iau7-hoa5 i2-keng chhut-khi3, long2 bo5 saN-si5.  Iok-han7 ka-ki7 chit8 e5 ti7 thiaN-nih teh thit-tho5, i long2 m7-chai cha-mi5 sou2 hoat-seng e5 su7.  Che m7-si7 in ji7-ui7 thau5 chit8 pai2 ui7-tioh8 chiN5 e5 cheng-lun7, chong2-si7 chi2 chit8 pai2 si7 choe3 li7-keng.
Le7-giok8 koat-chi3 m7-ai3 koh kiN3-tioh8 Iau7-hoa5 e5 bin7, tui3 chit-tiap8 khi2 eng2-oan2 beh saN-li7.  In-ui7 Iau7-hoa5 kong2 i m7-si7 hian5-chhe liong5-bu2, che thai3 hou7 i tong3 boe7 tiau5.  Tong-si5 goa2 na7 chai i hiah-nih tang3-sng, khoaN3 chiN5 chhin-chhiuN7 siN3-mia7, goa2 ma7 boe7 khi3 ai3 i.  Ho5-hong3 tong-si5 tui-kiu5 goa2 e5 lang5 hiah-nih choe7.  TaN lai5 ui7-tioh8 Seng3-tan3-choeh e5 le2-mih8 tou2-khi3  Ah! beh chai ..........
Le7-giok8 hut-jian5 siuN7 tioh8, i e5 lau7-bu2 ti7 i iau2-be7 chhut-ke3 e5 chin3-cheng5, battui3 i kong2: na7 u7 khun3-lan5 long2 thang tng2-lai5, m7-bian2 tiam3 goa7-bin7 teh siu7-khou2, lan2 tau iau2 chhi7 li2 oe7 pa2.  TaN si7 goa2 tng2-khi3 e5 ki-hoe7 lah.  Koh siuN7 tioh8 i e5 hiaN-ko, ti7 i beh chhut-ke3 e5 si5, chiong chit8 tiuN 1,000 khou e5 chun5-khoaN2-toaN hou7 i, kong2, che hou7 li2 kin2-kip e5 si5 thang eng7, oe7 ki3-tit m7-si7 beh hou7 li2 boe2 bi2, iam5, chha5-chhau2 e5 sou2-hui3, Le7-giok8 4 ni5 ku2 long2 bo5 eng7-tioh8 chit tiau5 chiN5, iau2-ku2 khng3 ti7 gun5-hang5. TaN goa2 beh theh8 chhut chit tiau5 chiN5 choe3 goa2 e5 lou7-hui3, ia7 boe2 koa2 tan2-lou7 to3-tng2 lai5.  Hian7-chai7 i e5 hiaN-ko ti7 Tai5-pak teh choe3 seng-li2, i e5 pe7-bu2 ia7 long2 poaN-khi3 ti7 hia.
Le7-giok8 i2-keng koat-teng7 ho2, seng theh8 oan2-ku7 khi3 heng5, chiah beh khin3 ia2 chiN5, jian5-au7 che7 16: 30 e5 Koan-kong ho7 tek8-khoai3 chhia chiuN7 pak.  I khi3 kio3 Iok-han7 lai5, ka7 i chhi7-png7, soa3 ka7 i chheng7 sui2 saN.
I koh chiong in toa3 4 ni5 e5 pang5-keng cheng2-li2 ho2-se3, boe7 bian2-tit kam2-kak chin m7-kam, in-ui7 ti7 chia in bat ke3 tioh8 chit8 cham7 un-ai3 e5 seng-oah8, tek8-piat8 si7 Iok-han7 chhut-si3 liau2-au7.  Chong2-si7 taN long2 piN3-chiaN5 chit8 tiuN5 e5 bin5-bang7, boe7  
bian2-tit bak8-sai2 tit8-tit8 beh lau5--loh8-lai5, chong2-si7 khoaN3-kiN3 kho2-ai3 e5 Iok-han7 ti7 piN-a2, soa3 oat8 tui3 piN-a2 chhit khi2 bak8-sai2.  I kio3 chit8 tiuN 3 lian2 chhia, pho7 Iok-han7 chhut-khi3.
“Ma-ma, lan2 beh khi3 to2-ui7?” “Beh lai5-khi3 lin2 goa7-kong hia thit-tho5.”“Pa-pa kiam2 u7 beh khi3? Goa2 iau2-be7 ka7 i kong2 ‘bye-bye’ leh.” Bo5 iau3-kin2, i to bo5 ti7-teh, i leng7-jit8 oe7 lai5 chhe7 li2.”  In-ui7 Le7-giok8 m7-chai beh an2-choaN2 hoe5-tap.
In kau3 xx pah-he3-tiam3, tak8 e5 lang5 chiu7 long2 chu3-bak8 teh khoaN3 Iok-han7, in-ui7 i chheng7 chin sui2 e5 goa7-tho3, ko-kip phe5-oe5, koh siN choe3 u7 lang5 ian5, ti3-kau3 tak8 e5 lang5 long2 ai3 lai5 ka7 i pho7.
Le7-giok8 chin phaiN2-se3, tui3 i e5 peng5-iu2 Kui3-lan5 (桂蘭) kong2, “Iau7-hoa5 kong2 Iok-han7 siuN soe3-han3, boe7 hiau2 sai2, chin sit-le2, koh heng5 li2.”
Chong2-si7 Kui3-lan5 chau2-lai5, pho7 Iok-han7 kong2, “Le7-giok8, li2 si7 lan2 tong5-chhong e5 tiong-kan choe3 heng7-un7, u7 hiah-nih ho2 e5 tiong7-hu.  Tu2-chiah Mui5-giok8 (梅玉) chiah lai5 chhe7 goa2, ia7 si7 teh kong2; goan2 na7 oe7 thang chhin-chhiuN7 li2, m7-chai beh joa7-nih heng7-hok leh.  Iau7-hoa5 hiah-nih teh eng-chun3, koh tit-tioh8 chiah-nih tit lang5 thiaN3 e5 Iok-han7.”  “Iok-han7, li2 oe7-hiau2 chhiuN3-koa boe7? ChhiuN3 chit8 te3 hou7 a-i5 thiaNho2 bo5?”
Iok-han7 chiu7 chhiuN3: “Ia5-sou thiaN3goa2! goa2 chai beng5 ......”
Chong2-si7 Kui3-lan5 tioh8 ai3 khi3 chih lang5-kheh, i na2 chhin-chhiuN7 chin sian7, teh kap hiah e5 kou3-kheh chih-chiap.
Le7-giok8 chiu7 chhoa7 Iok-han7 chhut-khi3, Kui3-lan5 chi2-u7 eng7 bak8-chiu sang3 in li7-khui, in-ui7 i chin bo5-eng5.
Le7-giok8 siuN7, taN goa2 chit pai2 chiuN7-pak, m7-chai koh joa7-ku2 chiah oe7 thang koh lai5 chhe7 i chia e5 peng5-iu2.  Chiu7 kio3 3 lian2 chhia koh thoa i kau3 Siu3-giok8 (秀玉)  
e5 chhu3, si7 chit8 keng chin toa7 keng e5 chiah8-tiam3.  Chit8-e7 jip8-khi3,Siu3-giok8 chiu7 chau2 oa2-lai5, koh Kui3-chu(貴珠) ia7 lai5 ti7 chia, tai7-ke khoaN3-kiN3 i hui-siong5 hoaN-hi2.  Koh Iok-han7 tek8-piat8 tit lang5 thiaN3, in-ui7 kin-a2-jit8 tek8-piat8 oah8-tang7.
Kui3-chu tai7-seng khui chhui3: “Le7-giok8, ke3 li2 liau2 siang7 ho2, choe3 heng7-hok.  Li2 kiam2 chai Sou3-koan (素娟) e5 tiong7-hu siong5-siong5 phah i.  Ia7 Beng5-bi2 (明美) i2-keng tng2-khi3 in pe7-bu2 e5 chhu3.  Goa2 ke3 hou7 seng-li2 lang5, kui ni5 bo5 chit8 si-a2 thang hioh-khun3, na7 tu2-tioh8 choeh-ki5, long2 tioh8 kau3 poaN3-mi5 12 tiam2 goa2 chiah oe7 thang koaiN-tiam3. TaN Seng3-tan3 ke3-khi3 si7 sin-ni5,  koh lai5 chiu7-si7 chhun-choeh, ia7 beh hu3 khai-hak8 ...... chiu7 koh tu2-tioh8 Seng3-tan3, ni5-thau5 boa5 kau3 ni5-be2, ni5-thau5 iu7-koh kau3.  Chit tiap8 si7 sang3 he3 chhut-lai5, bo5, soah u7 thang hioh-khun3, goa2 na7 choe3 li2, m7-chai beh joa7 heng7-hok leh.”
Le7-giok8 khoaN3-kiN3 Kui3-chu u7-iaN2 ke chin san2, bin7-sek chin bai2, chong2-si7 siuN7 tioh8 ka-ki7 bo5 ku2 ia7 beh choe3 lang5 e5 oe7-piN3, boe7 bian2-tit sim sng.  I siuN7 in to m7-chai leh, Iau7-hoa5 si7 chit8 e5 khoaN3 chiN5 chhin-chhiuN7 siN3-mia7 e5 siu2-chai5-lou5.
Hit-si5 Siu3-giok8 ia7 khui chhui3: “U7-iaN2 to tioh8, li2 siang7 ho2-mia7, Iau7-hoa5 si7 chhong-beng5 leng2-li7 koh u7 thiaN3-cheng5 tiong7-hu, goan2 e5 thau5-ke na7 u7 Iau7-hoa5 e5 100 hun7 1 ma7 chiaN5 ho2, i na7 than3 tioh8 chiN5, chiu7-si7 poah8-kiau2, lim-chiu2 kap kau-che3 eng7 liau2-liau2, li2 sit8-chai7 choe3 heng7-hok.”
Le7-giok8 kam2-kak tiam3 chia chi2-u7 cheng-ka i e5 kan-khou2 in-ui7 in boe7 liau2-kai2 i e5 sim-cheng5.  Chong2-si7 ia7 m7-ai3 hou7 in chai cha-mi5 e5 su7, chiu7 kap in saN-si5 ng3 gun5-hang5 tit8-tit8 khi3, sim-lai7 siuN7 kong2, taN ho2, hou7 Iau7-hoa5 ka-ki7 khi3 ke3 kou-toaN bo5 bi7 e5 Seng3-tan3-choeh kap ke3 sin-ni5, in-ui7 i kong2 goa2 m7-si7 hian5-chhe liong5-bu2.
Chong2-si7 chit8-bin7 chin ki5-koai3, ui7-ho5 goan2 hiah e5 tong5-chhong peng5-iu2 thai2 long2 teh him-soan7 goa2 e5 hun-in.  Iau7-hoa5 u7 sim2-mih8 khah iaN5 lang5? U7 sim2-mih8 khah kho2-chhu2? I na2 siuN7 in peng5-iu2 sou2 kong2 e5 oe7, boe7 bian2-tit tong5-kam2; goa2 e5 tiong7-hu m7-bat bo5 li2 e5 siu7-khi3, pun2-sin ia7 bo5 put-liong5 e5 si7-hoN3, tak8-jit8 am3-png7 au7, chiu7 chhoa7 Iok-han7 kap goa2 khi3 kong-hng5 san3-pou7, u7 ka-teng5 e5 koan-liam7, i ka-ki7 chin khiam7-seng2, u7 si5 tui3 goa2 e5 iau-kiu5 chin m7-kam phoa3-hui3, chong2-si7 bo5 hou7 goa2 sit-bang7.  Chong2-si7 cha-mi5 ui7-tioh8 120 khou e5 oan2-ku7 ........ I khoaN3 i piN-a2 e5 Iok-han7 iau2 soe3-han3, boe7-hiau2 thit-tho5, kiam2-chhai2 si7 u7 iaN2.
 
I koh siuN7 Iau7-hoa5 cha-mi5 sou2 kong2 e5 oe7; kong2, ai3 i e5 hu7-jin5-lang5 oe7-hiau2 phah-sng3, u7-iaN2 goa2 kan-ta ui7-tioh8 Iok-han7 bak8-cheng5 e5 but8-chit hiong2-siu7 lai5 siuN7, m7-bat ke3-ek8 i e5 chiong-lai5, tui3 an2-ni kam2-kak hui-siong5 e5 hou7-hoe2.
Koh siuN7 tioh8 choe3 cha-bou2 gin2-na2 e5 si5, kiaN-liau2 Iau7-hoa5 bo5 teh thiaN3 i, siong5-siong5 ti7 geh8-kng mi5, ng3 thang-a2 goa7 ka-ki7 ki5-to2 kong2, “Chu2 ah!  Kiu5 Li2 hou7 Iau7-hoa5 oe7 thiaN3 goa2, bo5 koh khi3 ai3 ki5-thaN e5 cha-bou2 gin2-na2, in-ui7 goa2 chin thiaN3 i.”  Tng i hoe5-siong2 kau3 chia e5 si5, i2-keng kau3 gun5-hang5 e5 mng5-khau2.
I khan Iok-han7 jip8-khi3, chiong 1,000 khou e5 bu2, li7, long2 nia2 chhut-lai5, chiu7 che7 chhia kau3 Li2 Sian-siN e5 ka-ku7-tiam3, chiong sou2 khiam3 i e5 600 khou heng5 i.  Koh chhoa7 Iok-han7 kau3 chit8 keng pian7-i-tiam3, boe2 chit8 su khah-khih e5 tong5-chong, i2-kip8 chit8 siang kiu5-oe5 hou7 Iok-han7.  In tng2-lai5 kau3 chhu3, i2-keng 4 tiam2.
Ji7-chap8-si3 mi5 si7 Ki-tok-tou5 choe3 hoaN-hi2 e5 si5, lang5-lang5 ka-chok8 thoan5-oan5,u7 khoai3-lok8 e5 chu7-chhan teh kheng3-chiok Chu2 Ia5-sou ui7-tioh8 lan2 lai5 chhut-si3.  Le7-giok8 iu5-goan5 bo5 le7-goa7, tiam3 ti7 chau3-kha teh bo5-eng5 chhih-chhih, ui7-tioh8 chun2-pi7 Iau7-hoa5 in pe7-kiaN2 sou2 ai3 chiah8 e5 chhai3.  Iok-han7 chheng7 in a-bu2 tu2-chiah boe2 tng2-lai5 e5 sin saN, kam2-kak chin moa2-chiok, ka-ki7 ti7 pang5-lai7 teh thit-tho5.
Si5-cheng i2-keng tan5 6 e7, am3-tng3 ia7 long2 i2-keng chun2-pi7 pian7.  Chong2-si7 Iau7-hoa5 iau2-ku2 boe7 tng2-lai5, Le7-giok8 choe7-choe7 pai2 chau2 khi3 mng5-khau2 tham3-khoaN3 Iau7-hoa5 tng2-lai5 boe7? Peng5-si5 6 tiam2 i chiu7 kau3 chhu3, taN 5 hun ....10 hun lah ...... 25 hun ...... 30 hun.  Hut-jian5 Le7-giok8 e5 sim-lai7 boe7 bian2-tit koh chhin-chhiuN7 cha-bou2 gin2-na2 e5 si5, ki5-to2 kong2, “Chu2 ah!  Kiu5 Li2 hou7 Iau7-hoa5 bo5 koh siu7-khi3, koaN2-kin2 tng2-lai5, taN goa2 bo5 beh koh kek i e5 siu7-khi3 lah.”
I ki5-to2 iau2-be7 liau2, Iau7-hoa5 i2-keng khui mng5 jip8-lai5, nng7 ki chhiu2 koaN7 chin-choe7 le2-mih8.  Chit8-e7 khoaN3-tioh8 Le7-giok8, chiu7 pang3-he7 i e5 le2-mih8, pho7 i, tit8-tit8 ka7 i chim kong2, “Le7-giok8, chin sit-le2, cha-mi5 goa2 u7 kong2 choe7-choe7 bo5 cheng5-li2 e5 oe7, kiu5 li2 sia3-bian2 goa2 e5 chhiong2-pong7 ..........”
“Iau7-hoa5, goa2 koh-khah ke3 boe7 tit khi3, kiu5 li2 sia3-bian2 .....” Hit-si5 Iok-han7 tui3 pang5-keng chhut-lai5, kong2, “Pa-pa,li2 khoaN3 leh ......”
Iau7-hoa5 chit8-e7 oat8-thau5 chiu7 khoaN3-kiN3 i e5 Iok-han7 thau5 chit8 pai2 chheng7 chhou-pou3 saN, kiu5-oe5, chong2-si7 na2 hian2-chhut i e5 chheng-siu3, leng2-li7 kap tit lang5 thiaN3.  Tng i beh khi3 pho7 Iok-han7 e5 si5, koh chit8 pai2 chhin-bit8 lai5 chim Le7-giok8 e5 chhui3-tun5.
Goa7-bin7 e5 pak-hong na2 chhe na2 leng2, ti3-kau3 po-le5-thang long2 chhut-siaN, leng2-hong u7 si5 tui3 mng5-phang7 kng3 jip8-lai5, chong2-si7 chit keng chhu3 chhiong-moa2 tioh8 bi7-cheng-iu2 e5 un-loan2 kap peng5-an.
In saN e5 lang5 chin hoaN-hi2 teh khui Iau7-hoa5 sou2 boe2 tng2-lai5 e5 le2-mih8, toh-teng2 hiah e5 sio-sio e5 chhai3-thng ia7 i2-keng chheng3 kau3 bo5 ian lah.
“Tiang, tiang ...... tiang.” Si5-cheng tan5 12 e7, tui3 hng7-hng7 e5 sou2-chai7 u7 thiaN-kiN3 chin ho2 thiaN e5 koa siaN, “Peng5-an mi5, Seng3-tan3 mi5 ..........” Tit8-tit8 oa2-lai5 ......(1963: 11, 26 mi5 12 tiam2 thoat-ko2).
(Tai5-oan5 Kau3-hoe7 Kong-po3 te7 924 ho7,1963 ni5 12 geh8) 
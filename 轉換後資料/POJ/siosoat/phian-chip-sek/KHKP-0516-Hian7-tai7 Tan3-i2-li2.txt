
Hian7-tai7 Tan3-i2-li2
I eng7 an3-choaN2 lai5 khia7 ti7 sai e5 tiong-kan? (U7 chit8 e5 hiaN-ti7 e5 hui-siong5 e5 thiaN3-thang3).  
M7-na7 Tan3-i2-li2 toa3 sai-hiat8 koe3 me5 na7-tiaN7, ti7 bo5 kui2-ni5 cheng5, ia7 u7 chit8 e5 cham2-jian5 iong2-kam2 e5 gin2-na2 jip8 ti7 sai-hiat8.  Chit e5 su7 au7--lai5 u7 lang5 ka7 Hian7-li2 tian7-ha7 kong2.  Chit e5 su7 chiu7-si7:  
Ti7 1917 ni5, u7 chit8 e5 cha-bou2 gin2-na2 mia5 I-su7-tat8 (Esta Gercia), chhut-si3 kha chiu7 phoa3-siuN3.  I u7 chit8 e5 sin-chiuN7 e5 hiaN, mia5 Au-hut-liat8 (Alfred) chin thiaN3 i, ia7 ng3-bang7 i chit e5 sio2-moe7 bo5 loa7-ku2 e7 kap i thit-tho5.  Na7-si7 chiam7-chiam7 chai chit e5 nng2-chiaN2 se3-han3 e5 I-su7-tat8 tek-khak lian5 kiaN5 to be7.  
Chit e5 gin2-na2 lin5-bin2 e5 sim, ju2 toa7-han3 ju2 chhim, ia7 chin7 i sou2-e7 teh cho3, beh hou7 chit-e5 phoa3-siuN3 e5 seng-gai5 khah heng7-hok.  Na7-si7 hit-si5 u7 chit8 e5 ki-hoe7, chiau3 khoaN3 e7-thang hou7 chit-e5 cha-bou2 gin2-na2 tit-tioh8 taN2-tiap8.  
Au-hut-liat8 12 hoe3 teh cho3 kip-su7 lai5 teh tou7-oah8 e5 si5, u7 chit8 pai2 thiaN-kiN3 chhi7-sai e5 lang5 kong2, Na7 u7 lang5 kaN2 jip8 i e5 sai e5 tu5-lai5, beh 50 pong7 (500 khou) siuN2 lang5, si7 in-ui7 bo5 lang5 kaN2 jip8-khi3.  Hit-tiap8 chit-e5 khiok-ma2-tiuN5 oaN7 lai5 ti7 Se5-ia2 (Sheffield).  Au-hut-liat8 chiu7 chhut-goa7 khi3 hia, ia7 iong2-kam2 chiu7 jip8-khi3 sai-tu5-lai7, chong2--si7 ia7 bo5 siu7 hiah e5 ok-beng2 e5 siu3 siong-hai7.  Sou2-i2 i chiu7 tit-tioh8 50 pong7 (500 khou) e5 chhiu2-heng5.  Ia7 i chiu7 tit8-thau3 khi3 Ha-liat8-teng (Harley Street) chiu7-si7 ti7 Lun5-tun e5 chhut-mia5 i-seng e5 ke.  Chiong chiah e5 chiN5 beh lai5 pheng3-chhiaN2 i-seng khi3 taN2-tiap8 in sio2-moe7.  

U7 chit8 e5 chin gau5 e5 choan-bun5-ka, thiaN-tioh8 chit e5 Au-hut-liat8 e5 su7-cheng5, chiu7 iok beh i in chit-e5 phoa3-siuN3 e5 sio2-moe7, chong2--si7 tek-khak m7 siu i chit 50 pong7.  Gau5 e5 i-seng khah-siong5 chhin-chhiuN7 an2-ni, che chiu7-si7 in chong-kau3 sim e5 khoan2; ia7 am3-chiN7 chhiaN2 chit e5 gin2-na2, jian5-au7 hit e5 i-seng chiu7 the3 i siat-hoat, kio3 in sio2-moe7 tioh8 khi3 jip8 Ong5-lip8 e5 Ki5-heng5 peN7-iN7, ti7-hia tit-tioh8 chiau5-chng3 e5 taN2-tiap8.  Ia7 Au-hut-liat8 chiu7 tiaN7-tioh8 i3-su3 chiong hit 50 pong7 theh8 hou7 hit keng peN7-iN7, kio3 in tek-khak tioh8 siu.  
Chit-e5 si7 iok 5 ni5 cheng5 e5 su7, ia7 I-su7-tat8 chu7 hit-tiap8 chiu7 toa3 hia.  Au-hut-liat8 be7 bian2-tit u7-si5 sim-koaN giau5-gi5 i ti7 sai-hiat8 sou2 cho3 e5 mou7-hiam2 long2 kui khang-khang; chong2--si7 kiat-kiok8 kho-hak8 si7 khah-iaN5 peN7-thiaN3.  Hian2-li2 tian7-ha7 khi3 tham3 i e5 peN7-sek e5 si5, i u7 kiaN5 chhut-lai5 kap i bian7-hoe7.  Ah!  Au-hut-liat8 e5 bong7-siong2, kin-na2-jit8 sit8-hian7.  Lan2 ai3 soa3 ka7 i kiong-hi2, ia7 soa3 kiu5 ng3-bang7 siu7 toa7 ti3-im3 e5 I-su7-tat8 e7 tit-tioh8 hok-khi3 chiah8 tng5 hoe3-siu7.  
 
(Tai5-oan5 Kau3-hoe7-po3 te7 516 koan3, 1928 ni5 3 geh8)
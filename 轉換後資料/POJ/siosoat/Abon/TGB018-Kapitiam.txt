Ka-pi-tiam3
Abon

SiuN7 beh ka7 hit-keng ka-pi-tiam3 sia2--loh8-lai5, m7-chai beh tui3 toh-ui7 khai-si2, an2-choaN2 sia2 long2 kam2-kak bo5 ho2, kam2 kong2 che to7 si7 lang5 teh kong2--e5 hit-khoan2「Kong2 be7 chhut-chhui3, sia2 be7 loh8--lai5 e5 kam2-kak」?

7-goeh8-chhoe Kau2-pai5 kong-hak8-hau7 Tai5-gi2-bun5 te2-ki5 hun3-lian7-pan kiat-giap8 liau2-au7, goa2 koh loh8-khi3 Tai5-lam5 chham-ka 1-e5 Chi-na-lang5 pan7-e5 Tai5-oan5-koa-iau5-gian5-sip8-iaN5,

IaN5-tui7 soah, ti7 Ui-chi3 in tau bih 3-kang hong-thai, liau2-au7 chiah li7-khui hit-e5 kou2-cha2 e5 tou-chhi7. Pun2-lai5 siuN7 beh koh tui3 Tai5-pak khi3, chiah oat-tng2-lai5 Hoa-lian5, khia7 kau3 Hun5-lim5 to7 oat tui3 Ji7-chui2 khia7 soaN-lou7 seh8 khi3 Chhau2-tun5--a.

Joah8--lang5 khia7 ou-tou-bai2 chin kan-khou2, Seng2-to7 e5 ta2-ma2-ka sio-thng3-thng3, thiN-teng2 e5 jit8-thau5 chhiaN3-iaN7-iaN7, kha-te2 na2 teh kun2-chui2, thau5-khak-teng2 na2 hang-lou5, Na7 si7 khia7 Seng2-to7, iau2-be7 kau3 Sin-tek to7 e7-sai2 ti7 sin-khu-teng2 chhiat bah-koaN chhin3-niu2 be7--lang5.

Seh8 tui3 Chhau2-tun5 koe3, kiaN5 14-ho7 kong-lou7 koe3 Pou-li2, Bu7-sia7, tui3 chhiau-koe3 2000-bi2 e5『合歡山』peh-soaN tng2-lai5 Hoa-lian5. Joah8--lang5 lan2 peN5-te7 30~40-tou7, soaN-teng2 chiah 20-goa7-tou7 nia5, lou7--nih bo5 chhia e7 kap li2 chhiuN2, kui-lou7 koh u7 chiau2-a2, chhiu7-a2 phoaN7 goa2 chau2 chhian-li2.

Koe3 Sai-le5 toa7-kio5, oat Ji7-chui2 kau3 soaN-kha chiuN7 Chheng-peh- kheN, khia7 koe3 Chhau2-tun5 14-ho7 kong-lou7. 14-ho7 kong-lou7 ti7 Lam5-tau5 sng3 kai3 toa7-tiau5, 2-peng5 si7 soaN, ui3 Tai5-tiong thang3 kau3 Pou-li2, it-tit8 chiap kau3 Lou5-sam, tiong-ng u7 1-tiau5 lou7 chhah tui3『合歡山』khi3, u7 chin che7 toa7 Ba-suh, hoe3-un7 kap kiau7-chhia teh chau2, lian7 ou-tou-bai2 to 1-lian2 40~50, goa2 ma7 te3 in lu2 phe lu2 kin2.

Beh kau3 Kok-seN3 e5 si5, 2-peng5 e5 soaN hou7 te7-gu5 nng3--koe3, phe5 lak8 liau2-liau2. Koe3 Kok-seN3, kiaN5-koe3 2-e5 pong7-khang, ui3 te7-2-e5 pong7-khang chhut--lai5, 14-ho7 kong-lou7 khau chiaN3-peng5, goa2 kap ou-tou-bai2 ma7 kha chhu-chhu khi chiaN3-peng5, hong sian3 koe3 bin7--leh, ti7 hiN7-khang-piN ong-ong-kio3.

To3-peng5 e5 soaN ma7 thng3-phe5, lou7-piN lang5 ka-ki7 teng3 e5 chha5-chhu3, chhai7 1-te3 khan-pang2, "KA-PI" 2-ji7 toa7-toa7-ji7 chhai7 ti7 hia, e7-kha koh sia2: "Hoan-geng5 chah tng2-khi3 lim!", goa2 khoaN3 1-e7 khi2-ai3-chhio3, nah u7 lang5 ti7 pin3-piang3-kio3 e5 toa7-lou7-piN khui ka-pi-tiam3, si7 beh be7 hou7 mou5-sin5-a2 si7--bo5?

Khia7 beh 1-khi2-lo3, chhia tong3 tiam3 lou7-piN, lai5 lim khoaN3 mai3 ho2--a, khoaN3 e7 tu2-tioh8 chhiuN7 hit-e5 ui7-tioh8 beh lim ka-pi, ka-ki7 chau2-khi3 thou5-kha-te2 khui 1-keng "Chau5-khut" e5 siau2 A-jin5--bo5?

14-ho7 kong-lou7 e5 chhia long2 phe tau3 kin2--e5, lou7-tiong-ng u7 khng3 "an-choan5-to2", kiaN lang5 sai2 koe3 tui3-bin7 chhia-to7 khi3. khia7 chin ku2 chiah chhoe7 e7 tioh8 1-khang thang oat-hoan-thau5, ti7 hia tan2 beh 10-hun-cheng, khoaN3 bo5 chhia lai5 chiah kin2 oat--koe3, seh8-tng2-khi3 chhoe7 hit-keng ka-pi-tiam3.

Goa2 ka7 ia2-long5-a2 theng5 ti7 tiam3 goa7-khau2, lai7-te2 kan-taN 1-e5 cha-bou2 che7 ti7 thang-a2-mng5-piN teh kou3-tiam3, bo5 pat-e5 lang5-kheh. Jip8--khi3 liau2-au7, i mng7 goa2 beh siaN2-mih ka-pi, goa2 ka-pi bo5 lim tiau5--e5, chhin3-chhai2 long2 ho2, to7 keng2 Me2-niu3 teng2-pai5 siong7-thau5-cheng5--e5.

Kio3 liau2 goa2 khia7 ti7 pa-tai5 thiaN i kong2-oe7, i kong2 i tu2-a2 u7 khoaN3-tioh8 goa2 khia7--koe3, chit-keng tiam3 si7 in peng5-iu2-e5, i teh ka7 lang5 tau3 kou3-tiam3, tiam3 pun2-lai5 khui ti7 Kok-seN3 koe-a2, te7-tang7 to2--khi3 chiah khui ti7 chia.

In tiam3--nih kui-keng long2 si7 khioh lang5 chhu3 boai3 tih8 e5 liau7 tng2-lai5 ka-ki7 khi2--e5, i koh kong2 chin che7 te7-tang7 e5 tai7-chi3. I ka2-na2 choan-bun5 teh tng goa2 chit-khoan2- lang5 lai5 thiaN in kong2 in e5 tai7-chi3--e5.

In ti7 lou7-piN pai5 1-chou toh-a2, ka-pi chu2-ho2 phang5-lai5 hou7--goa2, kong2 in long2 pang3 lang5-kheh ka-ki7 tiam7-tiam7 che7 ti7 hia lim ka-pi.

14-ho7 kong-lou7 toa7-se3-tai5 chhia ui3 goa2 sin-khu-piN phe--koe3, tu2-a2 goa2 ma7 kap in kang7-khoan2 piaN3-mia7 it-tit8 chhui--khi3, chit-ma2 che7 ti7 lou7-piN kam2-kak sio2-khoa2 lang5-song2, lim ka-pi bian2 khai cheng-sin5 khoaN3-lou7, bian2 liau2 khui3-lat8 chhui-iu5 jih tong3-a2, che7 lan2-lan2 tauh-tauh-a2 lim.

Ka-pi lim--loh8 ba5 goa2 e5 sin-khu, soaN-hong bang5 goa2 e5 sim-koaN, bo5-chhia e5 si5, tiam3--nih hong3-sang3 e5 siaN e7 ui3 lai7-te2 so5--chhut-lai5, tho-la-kuh lai5 to7 kin2 kiu--tng2-khi3, se3-tai5-chhia kap ou-tou-bai2 lai5 to7 piaN3 khoaN3 siaN2-lang5 khah toa7-siaN. Kui-tiau5 lou7 goa2 siong7 eng5.

ThiN-sek am3--a, in ka7 khan-pang2 e5 tian7-hoe2 khui--khui, chit-chun7, goa2 chiah chai-iaN2 chit-keng ka-pi-tiam3 ho7-cho3 "Thih-bo7-a2", sia2 "Thih-bo7-a2" hit-te3 pai5-a2 au7-piah u7 2-ki jit8-kong-teng, goa7-khau2 pau 3-hun--e e5 thih-ki-a2, si7 lang5 chhu3 thiah-liau2 chhiok8 cho3 kui-oan5 boai3 tih8 e5 hit-chiong2.

Lu2 am3 lang5-kheh lu2 che7, tak8-e5 kiaN5--lai5 tit8-chiap jip8-khi3 kio3 ka-pi, koe3 10-tiam2 tiam3--nih e5 ui7 long2 che7 boan2--a, u7 1-e5 lang5 khia7-khi2-lai5 kong2-oe7, tak8-e5 long2 teh thiaN i kong2, che7 ti7 goa7-khau2 thiaN bo5 in teh kong2 siaN2, goa2 ka7 mih8-kiaN7 siu-jip8-khi3 kha-bang2 lai7-te2, au-a2 phang5--leh ma7 beh jip8-khi3 thiaN.

"Te7-tang7 chin3-cheng5 hit-kang goa2 ti7 hng5--nih thiaN-tioh8 hong-hong-kio3 e5 siaN, bo5 hong bo5 hou7 nah e7 u7 chit-chiong2 siaN, i2-cheng5 long2 m7-bat thiaN--koe3, nah e7 chai, koe3-tng2-kang to7 te7-tang7--a……"

"Goa2 khun3 kah tng ho2, kioh-si7 u7 lang5 teh haiN3 bin5-chhng5, goa2 ka-ki7 1-e5 toa3, nah e7 u7 lang5 haiN3 goa2 e5 bin5-chhng5? SiuN7-tioh8 m7-tioh8 i2-keng be7-hu3--a……"

"Hit-chun7 kui-keng chhu3 long2 teh haiN3, goa2 kiaN kah m7-kaN2 tin2-tang7, ma7 m7-chai beh an2-choaN2, ka7 gun2 ang mouh tiau5-tiau5, it-tit8 mng7 i beh an2-choaN2……"

"HaiN3 liau2, 4-peng5 am3-so-so khoaN3 bo5 poaN3-hang7, goa2 e5 kha hou7 chiok tang7 e5 mih8-kiaN7 teh-tiau5--e5, chiok thiaN3--e5, goa2 iong7 chhiu2 khi3 mou, toa7-thui3 tam5-tam5, it-teng7 lau5 chiok che7 huih……" "Gun2 tau ti7 soaN-kha , chhu3 au7-piah hit-liap8 soaN pang--loh8-lai5, gun2 kui-keng long2 teh ti7 lai7-te2, goa2 hou7 thou5 teh kah be7 chhoan2-khui3, chhui3, phiN7-khang kap hiN7-khang lai7-te2 long2 choan5 thou5, chiok kan-khou2--e5...…"

"Chhu3-thiau7 to2--loh8-lai5 kong3-tioh8 thau5, huih it-tit8 lau5, soa-a2 chau2-jip8-khi3 khang-chhui3, chiok siN7--e5, goa2 ka7 saN thng3--khi2-lai5, iong7 chhiu2 ka7 teh ti7 thau5-khak-teng2 chi2-huih, m7-koh goa2 chhoe7 bo5-lou7 thang chhut--khi3...…"

In 1-e5 1-e5 it-tit8 kong2, goa2 thiaN kah chiok thiam2, bak8-chiu-phe5 lu2 lai5 lu2 tang7, kong2-oe7 e5 siaN jip8 be7 lai5 hiN7-a2, in ka2-na2 ti7 chiok hng7 e5 sou2-chai7 teh khai-kang2, bo5 gi7-ngou7 goa2 chin-chiaN3 khun3--khi3.

Boe2--a2, thau5-ke ka7 goa2 kio3--khi2-lai5, kong2 beh hioh-khun3--a, tiam3--nih chhun goa2 kap thau5-ke, kou3-tiam3 e5 sio2-chia2 ti7 goa7-khau2 sio- kim-choa2, hoe2 sio kah chiok ong7, koh u7 chiok che7 iau2-be7 sio. Goa2 ka7 thau5-ke kong2 "lim 1-au ka-pi che7 hiah-ku2, kam2-kak chin phaiN2-se3" thau5-ke chhio3 goa2 kou2-i3, chio goa2 khi3 goa7-khau2 ka7 in tau3 sio-kim.

Goa2 mng7 in chiah oaN3 si7 teh pai3 siaN2, i kong2 teh pai3 tu2-a2 e5 lang5-kheh, in tak8-le2-pai3 long2 e7 chhoe7 1-am3 lai5 lim ka-pi, ka7 in e5 kan-khou2 kong2 hou7 lang5 thiaN, te7-tang7 liau2 kau3 taN, tak8-le2-pai3 long2 e7 lai5, u7-e5 tak8-pai2 lai5 long2 e7 kong2, u7-e5 che7 ti7 hia tiam7-tiam7-a2 thiaN lang5 kong2, an2-ne in e7 khah khuiN3-oah8.

Kim-choa2 sio liau2 goa2 to7 chau2--a , ti7 14-ho7 kong-lou7 hng7-hng7 khoaN3--tng2-khi3, 4-peng5 ou-so5-so5 kham3 oa2--lai5, ka-pi-tiam3 e5 khan-pang2 ti7 am3-so-so e5 soaN-lai7 bu7-bu7-a2 toh, chiah hng7 khoaN3 be7 tioh8 tiam3-mia5, kan-taN khi3--koe3 e5 lang5 e7 chai-iaN2.

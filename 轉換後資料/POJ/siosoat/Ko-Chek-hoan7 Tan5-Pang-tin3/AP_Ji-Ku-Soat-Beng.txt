Ji7-Ku3 E5 Soat-Beng5

Siong7-chu2 --- Siong7-te3, Thian-hu7, Sin5, ia7 chheng-hou cho3 Thian-hu7, Seng3-hu7.

Bi2-sai3-a --- Bek8-se-a, Ki-tok e5 i3-su3. Goan5-lai5 si7 siu7 boah-iu5 e5 lang5.

Seng3 Leng5 --- Seng3 Sin5, ia7 chhen-hou cho3 An-ui3-chia2.

Jin5-chu2 --- Chit e5 beng5-chheng si7 Ia5-sou ui7 I ka-ti7 sou2 iong7 e5, chit8-bin7 piau2-si7 I e5 khiam-pi (Lou7-ka 9:58); kang7-si5 u7 iok-sok chiong-lai5 e5 eng5-iau7. (Ma2-thai3 25:31)

A-li7-hoat --- Hi-lah8 ji7-bo2 e5 thau5 chit8 ji7.

Ou-bi2-ka --- Hi-lah8 ji7-bo2 e5 lou7-boe2 ji7. Ia5-sou kong2, “Goa2 si7 A-li7-hoat, si7 Ou-bi2-ka”, (Khe2-si7-liok8 1:8) an2-ne teh chi2 I si7 it-chhe3 e5 khai-si2 ia7-si7 chiong-kiat-chia2.

I2-ma2-loe7-li7 --- “Siong7-chu2 kap lan2 tong5-chai7” e5 i3-su3. (Ma2-thai3 1:23)

Amen --- Hi-pek-lai5-gi2, “Chin-sit8”, “Goan7 chiau3 an2-ne seng5-chiu7” e5 i3-su3. Ki5-to2 soah e5 si5 iong7 chit ku3 lai5 piau2-si7 “Sim sou2 goan7”. Khe2-si7-liok8 3:14 iong7 cho3 Ia5-sou e5 chheng-hou.

Ho5-san3-na2 --- Hi-pek-lai5-gi2, Ia5-sou jip8 Ia5-lou7-sat-leng2-siaN5, kun5-chiong3 hoan-geng5 Ia5-sou e5 si5 sou2 hoah e5 oe7. I3-su3 si7 “Chan3-bi2 Siong7-chu2.” (Ma2-thai3 21:9)

Ki-lou7-peng --- Chit8 chiong2 thian-sai3. (Hi-pek-lai5 9:5)

Mou5-kui2 --- Sat-tan3, ia7 u7 sou2-chai7 kio3-cho3 chhi3-tham3-chia2. (Ma2-thai3 4:4)

Thian-bun5 hak8-chia2 --- Tui3 tang-hng lai5 pai3 tu2-tu2 tan3-seng e5 Ia5-sou hiah-e5 lang5. I2-cheng5 ek8-cho3 Phok-su7, Sam-ong5. (Ma2-thai3 2:1)

Tai7-gian5-jin5 --- Siong7-chu2 e5 tai7-gian5-jin5. I2-cheng5 ek8-cho3 Sian-ti.

Keng-hak8-chia2 --- Tong-si5 e5 Seng3-keng hak8-chia2. I2-cheng5 ek8-cho3 Keng-hak8-su7.

Si-sian2-chia2 --- Si-heng5 se2-le2 e5 lang5; teh chi2 Iok-han7. I2-cheng5 ek8-cho3 kiaN5 se2-le2-e5.

Goa7-pang-lang5 --- Iu5-thai3-lang5 i2-goa7 e5 bin5-chok8.

Hi5-hu --- Chhut-hai2 teh liah8-hi5 e5 lang5. I2-cheng5 ek8-cho3 tho2-hi5-lang5, liah8-hi5-e5.

Tioh8-iau --- Hou7 iau-mou5 hu7-sin e5 lang5. I2-cheng5 ek8-cho3 hoan7-tioh8 kui2 e5.

Gui7-sian7-chia2 --- Ka2-mou7 ui5 sian7 e5 lang5. I2-cheng5 ek8-cho3 ke2-ho2 e5 lang5.

Se2-le2 --- Si7 chit8 chiong2 e5 chong-kau3 gi5-sek, chiong seng-khu chim3 toa3 chui2-lai7, lai5 kiat-cheng7 pun2-sin. Si-sian2-chia2 Iok-han7 eng7 chit e5 gi5-sek lai5 piau2-si7 hoe2-kai2. (Ma2-thai3 3:6) I2-au7 pian3-cho3 jip8 kau3-hoe7 e5 chit8 chiong2 iau3-kin2 e5 gi5-sek. (Ma2-thai3 28:19; Heng5-toan7 2:37-41; 19:4-5)

Kat-le2 --- Chiong cha-pou-lang5 e5 seng3-khi3 e5 pau-phoe5 koah-tiau7 e5 gi5-sek. I2-sek-liat8-lang5 khoaN3 chit e5 gi5-sek cho3 in bin5-chok8 kap Siong7-chu2 lip8-iok e5 ki3-ho7. (Chhong3-se3-ki3 17:10)

Hoat-li7-sai3-phai3 --- Iu5-thai3-lang5 e5 chong-kau3 thoan5-the2. In chin giam5-keh chu2-tiuN chun-siu2 Mou5-se e5 Lut8-hoat.

Sat-thou2-kai-tong2 --- Iu5-thai3-lang5 e5 chit8 e5 chong-kau3 thoan5-the2, toa7 pou7-hun7 si7 che3-si. In bo5 sin3 si2-lang5 e7 hok8-hoat8.

Hi-lut8-tong2 --- Iu5-thai3-lang5 sou2 kou3-seng5 e5 cheng3-ti7 thoan5-the2, khah ai3 Hi-lut8 e5 au7-tai7 cho3 Iu5-thai3-lang5 e5 ong5.

Kek-chin3-phai3 --- Hoan2-tui3 Lo5-ma2 thong2-ti7 e5 ai3-kok-tong2.

Kong-gi7-hoe7 --- Iu5-thai3-lang5 e5 gi7-hoe7. Chai7 Ia5-lou7-sat-leng2 si7 iong7 70 lang5 lai5 kou3-seng5, chai7 hiong-chhoan si7 khah chio2 lang5, ia7 u7 kiam hoat-iN7 e5 kang-chok.

Liap8-pi2 --- Iu5-thai3-lang5 teh chheng-hou7 lau7-su e5 oe7.

PoaN5-koe3-cheh --- Iu5-thai3-lang5 e5 saN toa7 cheh e5 chit8 e5, ti7 chhun-thiN ki2-heng5; si7 siau3-liam7 in e5 chou2-sian chhut Ai-kip8 e5 si5, Siong7-chu2 siuN2-su3 in e5 in-hui7. (Chhut Ai-kip8-ki3 12: 1-27)

Bo5-kaN3-cheh --- PoaN5-koe3-cheh au7 chit8 le2-pai3 long2 bo5 chiah8 u7 kaN3 cho3 e5 piaN2, sou2-i2 chiah u7 chit e5 mia5. (Chhut Ai-kip8-ki3 12:15; Ma2-thai3 26:17)

Kiat-cheng7-le2 --- Iu5-thai3-lang5 e5 chit8 chiong2 chong-kau3 gi5-sek. (Li7-bi7-ki3 12:1-8; Lou7-ka 2:22)

Tah pou3-phang5-cheh --- Iu5-thai3-lang5 e5 saN toa7 cheh e5 chit8 e5; si7 chit8 chiong2 siu-koah e5 si5 e5 kam2-sia7-cheh. (Li7-bi7-ki3 23:34-43; Iok-han7 7:2)

Hong7-hian3 Seng3-tian7 e5 tian2-le2 --- Oa2 Tang-cheh e5 si5 ki2-heng5 e5 gi5-sek. (Iok-han7 10:22)

Gou7-sun5-cheh --- Iu5-thai3-lang5 e5 saN toa7 cheh e5 chit8 e5, tui3 PoaN5-koe3-cheh e5 te7 2 jit8 sng3 khi2 e5 te7 50 jit8 sou2 ki2-heng5 e5 gi5-sek. Kau3-hoe7 tan3-seng e5 ki3-liam7-jit8. (Heng5-toan7 2:1-4)

A-ti2-bi2 --- Po2-hou7 I2-hut-sou2-siaN5 e5 li2-sin5 e5 mia5. (Heng5-toan7 19:24)

I2-pi2-kou2-lo5 --- Hi-lah8 tiat-hak8 e5 chit8 hak8-phai3, si7 chu2-tiuN hiong2-lok8 chu2-gi7 e5 chit8 phai3. (Heng5-toan7 17:18)

Su7-to-a hak8-phai3 --- Hi-lah8 kim3-iok8 chu2-gi7, tu2-tu2 kap I2-pi2-kou2-lo5 sio tui3-lip8 e5. (Heng5-toan7 17:18)



Ma2-Thai3 Hok-Im

Te7 1 ChiuN

Ia5-sou Ki-tok e5 Chok8-phou2: (Lou7 3:23-38)
1) Che si7 Ia5-sou Ki-tok e5 chok8-phou2. Ia5-sou si7 Tai7-pit8 e5 kiaN2-sun, Tai7-pit8 si7 A-pek-lah8-han2 e5 kiaN2-sun.
2) A-pek-lah8-han2 seN I2-sat; I2-sat seN Nga2-kok; Nga2-kok seN Iu5-tai7 kap i e5 hiaN-ti7;  3) Iu5-tai7 seN Hoat-lek8-su kap Sat-lah8 (in e5 lau7-bo2 si7 Tai7-ma2); Hoat-lek8-su seN I2-su7-lun5; I2-su7-lun5 seN A-lan5;  4) A-lan5 seN A-bi2-na2-tat8; A-bi2-na2-tat8 seN Na2-sun7; Na2-sun7 seN Sat-bun5;  5) Sat-bun5 seN Pho-su7 (Pho-su7 e5 lau7-bo2 si7 Lat-hap8); Pho-su7 seN O-pek (O-pek e5 lau7-bo2 si7 Lou7-tek); O-pek seN Ia5-se;  6) Ia5-se seN Tai7-pit8 Ong5.
	Tai7-pit8 seN Sou2-lo5-bun5 (Sou2-lo5-bun5 e5 lau7-bo2, i2-cheng5 si7 Ou-li7-a e5 bou2);  7) Sou2-lo5-bun5 seN Lo5-pho-am3; Lo5-pho-am3 seN A-pi2-a; A-pi2-a seN A-sat;  8) A-sat seN Iok-sa-hoat; Iok-sa-hoat seN Iok-lan5; Iok-lan5 seN Ou-se-a;  9) Ou-se-a seN Iok-tan3; Iok-tan3 seN A-khap-su7; A-khap-su7 seN Hi-se-ka;  10) Hi-se-ka seN Ma2-na2-se; Ma2-na2-se seN A-bun5; A-bun5 seN Iok-se-a;  11) I2-sek-liat bin5-chok8 hou7 lang5 liah8-khi3 Pa-pi2-lun5 e5 si5, Iok-se-a seN Ia5-ko-ni5-a kap i e5 hiaN-ti7.
	12) I2-sek-liat8 bin5-chok8 hou7 lang5 liah8-khi3 Pa-pi2-lun5 liau2-au7, Ia5-ko-ni5-a seN Sat-liap8-thiat; Sat-liap8-thiat seN Sou2-lo5-pa2-pek;  13) Sou2-lo5-pa2-pek seN A-pi2-ut; A-pi2-ut seN I2-li7-a-kim; I2-li7-a-kim seN A-sou2;  14) A-sou2 seN Sat-tok8; Sat-tok8 seN A-kim; A-kim seN I2-lut8;  15) I2-lut8 seN I2-li7-a-sat; I2-li7-a-sat seN Ma2-tan3; Ma2-tan3 seN Nga2-kok;  16) Nga2-kok seN Ma2-li7-a e5 tiong7-hu Iok-sek.  Ma2-li7-a si7 Ia5-sou e5 lau7-bo2.  Chit e5 Ia5-sou hou7 lang5 chheng-hou cho3 Bi2-sai3-a.
	17) An2-ne tui3 A-pek-lah8-han2 kau3 Tai7-pit8, long2-chong2 u7 chap8-si3 tai7, tui3 Tai7-pit8 kau3 I2-sek-liat8 bin5-chok8 hou7 lang5 liah8-khi3 Pa-pi2-lun5, ia7 u7 chap8-si3 tai7, tui3 I2-sek-liat8 bin5-chok8 hou7 lang5 liah8-khi3 Pa-pi2-lun5 kau3 Bi2-sai3-a e5 tan3-seng ia7 u7 chap8-si3 tai7.

Ia5-sou Ki-tok e5 tan3-seng: (Lou7 2:1-7)
	18) Ia5-sou Ki-tok tan3-seng e5 cheng5-heng5 si7 an2-ne.  I e5 lau7-bo2 Ma2-li7-a kap Iok-sek teng7-hun, tan7-si7 in iau2-boe7 kiat-hun i2-cheng5, Seng3 Leng5 chiu7 hou7 Ma2-li7-a hoai5-in7.  19) I e5 bi7-hun-hu Iok-sek si7 chit8 e5 gi7-jin5, bo5 ai3 hian2-jian5 hou7 i kian3-siau3, siuN7 boeh am3-tiong ka7 i hoe3-chhin.  20) I tu2-teh kho2-li7 chit hang7 tai7-chi3 e5 si5, Chu2 e5 thian-sai3 ti7 bang7-tiong hian2-hian7 lai5 ka7 i kong2: “Tai7-pit8 e5 kiaN2-sun Iok-sek a3, m7-bian2 kiaN chhoa7 Ma2-li7-a cho3 li2 e5 bou2, in-ui7 i si7 Seng3 Leng5 hou7 i hoai-in7 e5.  21) I e7 seN cha-pou-kiaN2. Li2 tioh8 ka7 I ho7-mia5 kio3-cho3 Ia5-sou, in-ui7 I e7 kiu3 I e5 peh-seN3 thoat-li7 in e5 choe7-ok.”
	22) Che it-chhe3 e5 tai7-chi3, long2 si7 boeh eng3-giam7 Chu2 thok tai7-gian5-jin5 sou2 kong2 e5 oe7, kong2:
23) “Li2 khoaN3! U7 chit8 ui7 chai7-sek-li2 e7 hoai5-in7 seN chit8 e5 cha-pou-kiaN2; lang5 e7 kio3 I cho3 I2-ma2-loe7-li7.” --- (i3-su3 chiu7-si7 kong2: “Siong7-chu2 kap lan2 tong5-chai7.”)
	24) Iok-sek chheN2 khi2-lai5 liau2-au7, chun-chiau3 Chu2 e5 thian-sai3 e5 beng7-leng7 khi3 chhoa7 Ma2-li7-a cho3 bou2.  25) Tan7-si7 chit e5 cha-pou-kiaN2 chhut-si3 i2-cheng5, Iok-sek kap Ma2-li7-a long2 bo5 jiok8-the2 e5 koan-he7.  Iok-sek chiu7 ka7 I ho7-mia5 kio3-cho3 Ia5-sou.

Te7 2 ChiuN

Hak8-chia2 lai5 tiau5-pai3:
1) Hi-lut8 teh cho3 ong5 e5 si5, Ia5-sou ti7 Iu5-thai3 Seng2 e5 Pek-li7-heng5-siaN5 chhut-si3.  I chhut-si3 liau2 bo5 loa7-ku2 chiu7 u7 thian-bun5 hak8-chia2 tui3 tang-hng lai5 kau3 Ia5-lou7-sat-leng2.  2) In mng7 kong2: “chhut-si3 boeh cho3 Iu5-thai3-lang5 e5 ong5 e5 ang-eN-a2 ti7 tah-ui7? In-ui7 goan2 ti7 tang-hng e5 si5 u7 khoaN3-kiN3 I e5 chheN chhut-hian7, sou2-i2 goan2 lai5 boeh pai3 I.”  3) Hi-lut8 ong5 chit8-e7 thiaN-kiN3 chit hang7 tai7-chi3 chiu7 sim-sin5 put-an, thong Ia5-lou7-sat-leng2-siaN5 e5 lang5 ia7 long2 kap i kang7-khoan2 khi2 put-an.  4) Ong5 chiu7 tiau3-chip8 sou2 u7 e5 che3-si-tiuN2 i2-kip8 I2-sek-liat8 peh-seN3 tiong e5 keng-hak8-chia2 lai5, mng7 in kong2, “Bi2-sai3-a eng-kai tioh8 toa3 sim2-mih sou2-chai7 chhut-si3?”  5) In in3 i kong2: “Ti7 Iu5-thai3 Seng2 e5 Pek-li7-heng5-siaN5, In-ui7 ti7 tai7-gian5-jin5 e5 chheh u7 an2-ne ki3-chai3 kong2: 
6) ‘Li2, Iu5-thai3 te7 e5 Pek-li7-heng5 a3, li2 chai7 Iu5-thai3 e5 thong2-ti7-chia2 tiong, choat8-tui3 m7-si7 siong7 se3 e5, in-ui7 tui3 li2 chia e7 chhut chit8 ui7 leng2-siu7.  I e7 lai5 bok8-iong2 Goa2 e5 peh-seN3 I2-sek-liat8-lang5.’”
	7) Hi-lut8 chiu7 pi2-bit8 tiau3 hiah-e5 thian-bun5 hak8-chia2 lai5, siong5-se3 tham3-mng7 in hit liap8 chheN khak-sit8 si7 sim2-mih si5-jit8 chhut-hian7 e5.  8) Jian5-au7 i chiu7 chhe in khi3 Pek-li7-heng5-siaN5, hoan-hu3 in kong2: “Lin2 khi3 siong5-se3 tham3-thiaN hit-e5 se3-han3 gin2-na2 e5 su7. Lin2 na7 chhoe7-tioh8, tioh8 tng2-lai5 ka7 goa2 po3-ko3. Goa2 ia7 thang khi3 tiau5-pai3 I.”
	9) In thiaN ong5 e5 oe7, chiu7 chhut-hoat khi3. In ti7 tang-hng sou2 khoaN3-kiN3 hit liap8 chheN, ke3-siok8 ti7 in e5 thau5-cheng5 ka7 in chhoa7-lou7, kau3 se3-han3 gin2-na2 toa3 e5 sou2-chai7 chiu7 theng5 toa3 hit teng2-bin7.  10) In chit8-e7 khoaN3-kiN3 hit liap8 chheN chiu7 hui-siong5 heng-hun3 koh hoaN-hi2.  11) In jip8-khi3 chhu3-lai7, khoaN3-kiN3 hit e5 gin2-na2 kap I e5 lau7-bo2 Ma2-li7-a, chiu7 kui7 loh8-khi3 ka7 I keng3-pai3. Jian5-au7 in chiu7 hian-khui in e5 po2-ap8, hian3 ng5-kim, ju2-hiuN, but8-ioh8 cho3 le2-but8 hou7 I.
	12) Siong7-chu2 ti7 in e5 bin5-bang7-tiong keng2-ko3 in m7-thang tng2-khi3 Hi-lut8 hia; in chiu7 tui3 pat8 tiau5 lou7 tng2-khi3 in pun2-kok.

To5-bong5 khi3 Ai-kip8:
	13) In tng2-khi3 liau2-au7, Chu2 e5 thian-sai3 chiu7 hian2-hian7 lai5 ka7 Iok-sek thok-bang7 kong2: “Khi2-lai5! Chhoa7 chit e5 se3-han3 gin2-na2 kap I e5 lau7-bo2, to5-chau2 khi3 Ai-kip8, toa3 hia toa3 kau3 goa2 koh ka7 li2 thong-ti ui5-chi2! Hi-lut8 teh-boeh chhoe7 chit e5 se3-han3 gin2-na2, boeh ka7 I sat-hai7!”  14) Iok-sek chiu7 khi2-lai5, thau3-me5 chhoa7 se3-han3 gin2-na2 kap gin2-na2 e5 lau7-bo2, to5-chau2 khi3 Ai-kip8,  15) toa3 hia toa3 kau3 Hi-lut8 si2-khi3.
	An2-ne chiu7-si7 ui7-tioh8 boeh eng3-giam7 Chu2 thok tai7-gian5-jin5 sou2 kong2 e5 oe7, “Goa2 tui3 Ai-kip8 tiau3 Goa2 e5 KiaN2 chhut-lai5.”

Chan5-sat eng-hai5:
	16) Hi-lut8 chit8-e7 chai-iaN2 hou7 thian-bun5 hak8-chia2 phian3-khi3, chiu7 toa7 siu7-khi3. I ha7-leng7 chiong Pek-li7-heng5-siaN5 kap hu7-kun7 sou2 u7 nng7 hoe3 i2-ha7 e5 cha-pou-gin2-na2 long2 ka7 in thai5-si2. I chit e5 beng7-leng7 si7 kin-ki3 thian-bun5 hak8-chia2 sou2 po3-ko3 chheN chhut-hian7 e5 si5-jit8 chhui-sng3 chhut-lai5 e5.
	17) Che chiu7-si7 eng3-giam7 tai7-gian5-jin5 Ia5-li7-bi2 sou2 kong2 e5 oe7: 
18) “Ti7 Liap8-ma2 u7 thiaN-kiN3 chit8 e5 siaN, Si7 toa7 siaN thi5-khau3 ai-oan3 e5 siaN; Liap8-kiat ui7-tioh8 i e5 kiaN2-ji5 teh khau3. I bo5 ai3 siu7 an-ui3, In-ui7 i e5 kiaN2-ji5 long2 si2-khi3 a3.”

Tui3 Ai-kip8 tng2 lai5:
	19) Hi-lut8 si2 liau2-au7, Chu2 e5 thian-sai3 hian2-hian7 lai5 ka7 ti7 Ai-kip8 e5 Iok-sek thok-bang7,  20) kong2: “Khi2-lai5! Chhoa7 chit e5 gin2-na2 kap gin2-na2 e5 lau7-bo2 to3-tng2-khi3 I2-sek-liat8 e5 te7-thou2, in-ui7 siuN7-boeh sat-hai7 chit e5 gin2-na2 hiah-e5 lang5 i2-keng si2-khi3 a3.”  21) Iok-sek chiu7 khi2-lai5, chhoa7 chit e5 gin2-na2 kap gin2-na2 e5 lau7-bo2, tng2-khi3 I2-sek-liat8 e5 te7-thou2.
	22) Iok-sek chit8-e7 thiaN-kiN3 kong2 A-ki-lo2 ke3-seng5 in lau7-pe7 Hi-lut8 cho3 Iu5-thai3-ong5, chiu7 m7-kaN2 tng2-khi3 hia. I koh ti7 bin5-bang7 tiong tit-tioh8 chi2-si7, chiu7 siam2-pi7 khi3 Ka-li7-li7 Seng2 e5 keng2-lai7.  23) Khi3 kau3 chit8 e5 kio3-cho3 Na2-sat-liat8 e5 siaN5, chiu7 toa3 hit e5 sou2-chai7 ki-chu7. An2-ne chiu7-si7 ui7-tioh8 boeh eng3-giam7 tai7-gian5-jin5 sou2 kong2 e5 oe7, “I e7 hou7 lang5 kio3-cho3 Na2-sat-lek8-lang5.”

Te7 3 ChiuN

Si-sian2-chia2 Iok-han7 e5 Thoan5-to7: (Kho2 1:1-8; Lou7 3:1-18; Iok 1:19-28)
1) Hit e5 si5, si-sian2-chia2 Iok-han7 lai5 kau3 Iu5-thai3 e5 khong3-ia2 teh soan-kang2 to7-li2,  2) kong2, “Lin2 tioh8 hoe2-kai2, in-ui7 Thian-kok teh-boeh kau3 a3.”  3) Chit ui7 chiu7-si7 tai7-gian5-jin5 I2-sai3-a sou2 kong2 hit ui7. I kong2:
	“Ti7 khong3-ia2 u7 lang5 teh hoah kong2:
	‘ Tioh8 ui7 Chu2 chun2-pi7 to7-lou7,
siu-tit8 I sou2 boeh kiaN5 e5 sio2-lou7.’”
4) Chit e5 Iok-han7 chheng7 lok8-to5-mng5 e5 saN, io ha5 phoe5-toa3. I sou2 chiah8 e5 si7 chhau2-meh kap ia2-bit8.  5) Hit e5 si5, Ia5-lou7-sat-leng2-siaN5, choan5 Iu5-thai3 Seng2 i2-kip8 Iok-tan3-ho5 it-tai3 e5 lang5 long2 chhut-khi3 kiN3 Iok-han7.  6) In seng5-jin7 in e5 choe7-ko3; Iok-han7 chiu7 toa3 Iok-tan3-ho5 ka7 in se2-le2.
7) Iok-han7 khoaN3-kiN3 u7 chin che7 Hoat-li7-sai3-phai3 kap Sat-thou2-kai-tong2 e5 lang5 lai5 boeh hou7 i se2-le2 e5 si5, chiu7 tui3 in kong2: “Lin2 chiah-e5 tok8-choa5 a3! Sim2-mih lang5 keng2-ko3 lin2 siam2-pi7 Siong7-chu2 teh-boeh hoat e5 toa7 siu7-khi3 a3?  8) TaN lin2 tioh8 eng7 lin2 e5 heng5-ui5 lai5 cheng3-beng5 lin2 chin-chiaN3 u7 hoe2-kai2!  9) M7-thang ka-ti7 siuN7 kong2, ‘A-pek-lah8-han2 si7 goan2 e5 chou2-sian.’ Goa2 ka7 lin2 kong2, Siong7-chu2 e7-tang3 tui3 chiah-e5 chioh8-thau5 lai5 seN chhut A-pek-lah8-han2 e5 kiaN2-sun.  10) Pou2-thau5 i2-keng tui3-chun2 chhiu7-thau5 a7. Na7 bo5 kiat ho2 koe2-chi2 e5, long2 e7 chho3 khi2-lai5 hiat loh8-khi3 hoe2-nih.  11) Ui7-tioh8 boeh piau2-beng5 lin2 u7 hoe2-kai2, goa2 eng7 chui2 ka7 lin2 se2-le2; tan7-si7 toe3 goa2 e5 au7-bin7 lai5 Hit-ui7, pi2 goa2 khah u7 koan5-leng5. Goa2 lian5 ka7 I koaN7 e5 ia7 be7-kham-tit. I e7 eng7 Seng3 Leng5 kap hoe2 ka7 lin2 se2-le2.  12) I chhiu2-nih theh8 chhiah-ki, boeh chiong tiu7-tiaN5 long2 put hou7 chheng-khi3. I e5 siu chhek-a2 jip8-khi3 chhek-chhng, eng7 be7 hoa-khi3 e5 hoe2 chiong chhau2-khou3 sio-tiau7!”
Ia5-sou siu7 se2-le2: (Kho2 1:9-11; Lou7 3:21-22)
	13) Hit e5 si5, Ia5-sou tui3 Ka-li7-li7 Seng2 lai5 kau3 Iok-tan3-ho5 hia kiN3 Iok-han7, boeh hou7 i se2-le2.  14) Iok-han7 siuN7 boeh ka7 I the-si5, kong2, “Goa2 eng-kai tui3 Li2 nia2-siu7 se2-le2, Li2 an3-choaN2 tian-to3 lai5 goa2 chia?”  15) Ia5-sou in3 i kong2, “TaN chiam-si5 an2-ne cho3. Lan2 na7 an2-ne cho3 si7 tong-jian5 e5, in-ui7 che si7 hu5-hap Siong7-chu2 sou2 iau-kiu5 e5.” Iok-han7 chiu7 chun-chiau3 Ia5-sou e5 i3-su3 khi3 cho3.
	16) Ia5-sou siu7 se2-le2 liau2-au7, chiu7 sui5-si5 tui3 chui2-nih khi2-lai5. Hut-jian5-kan thiN chiu7 hian3-khui. I chiu7 khoaN3-kiN3 Siong7-chu2 e5 Seng3 Leng5, chhin-chhiuN7 chit8 chiah hun2-chiau2 kang3 loh8-lai5 hioh toa3 I e5 seng-khu.  17) Ia7 u7 siaN tui3 thiN-teng2 lai5, kong2:
	“Chit e5 si7 Goa2 sim-ai3 e5 KiaN2, Goa2 chin-chiaN3 kah-i3 e5.”

Te7 4 ChiuN

Ia5-sou siu7 chhi3-tham3: (Kho2 1:12-13; Lou7 4:1-13)
1) Jian5-au7 Seng3 Leng5 chhoa7 Ia5-sou khi3 khong3-ia2, khi3 siu7 Mou5-kui2 e5 chhi3-tham3.  2) Ia5-sou kim3-chiah8 si3-chap8 me5-jit8 liau2-au7, pak-tou2 hui-siong5 iau.  3) Hit e5 chhi3-tham3-chia2 chiu7 oa2-lai5 ka7 I kong2, “Li2 na7-si7 Siong7-chu2 e5 KiaN2, chiu7 tioh8 beng7-leng7 chiah-e5 chioh8-thau5 pian3-cho3 mi7-pau.”
	4) Ia5-sou in3 i kong2, “Seng3-keng u7 ki3-chai3 kong2, ‘Lang5 m7-si7 kan-taN oa2-kho3 mi7-pau lai5 oah8, si7 oa2-kho3 tui3 Siong7-chu2 e5 chhui3 sou2 kong2 chhut-lai5 e5 mui2 chit8 ku3 oe7.’”
	5) Soa3 loh8-khi3, Mou5-kui2 chiu7 chhoa7 Ia5-sou khi3 Seng3-siaN5, hou7 i khia7 toa3 Seng3-tian7 siong7-koan5  e5 sou2-chai7,  5) ka7 i kong2, “Li2 na7-si7 Siong7-chu2 e5 KiaN2, tui3 chia thiau3 loh8-khi3; in-ui7 Seng3-keng u7 ki3-chai3 kong2: ‘siong7-chu2 e7 beng7-leng7 I e5 thian-sai3 lai5 po2-hou7 Li2. In e7 eng7 chhiu2 ka7 Li2 hu5 le7, hou7 Li2 e5 kha be7 pong7-tioh8 chioh8-thau5 lai5 siu7 siong.’”  7) Ia5-sou in3 i kong2, “Seng3-keng ia7 u7 ki3-chai3 kong2, ‘Li2 m7-thang chhi3-tham3 Chu2, Li2 e5 Siong7-chu2.’”
	8) Mou5-kui2 choe3-au7 koh chhoa7 Ia5-sou khi3 chit8 e5 chin koan5 e5 soaN-teng2, hou7 I khoaN3 se3-siong7 ban7-kok kap ban7-kok e5 eng5-hoa5 hu3-kui3,  9) ka7 I kong2, “Li2 na7 phak loh8-khi3 pai3 goa2, chiah-e5 it-chhe3, goa2 long2 boeh hou7 Li2.”  10) Ia5-sou chiu7 ka7 i kong2, “Sat-tan3! chau2! Chau2! Seng3-keng u7 ki3-chai3 kong2, ‘Li2 tioh8 keng3-pai3 Chu2, li2 e5 Siong7-chu2, chi2-u7 tioh8 su7-hong7 I!’”
	11) Mou5-kui2 chiu7 li7-khui Ia5-sou, sui5-si5 chiu7 u7 thian-sai3 lai5 su7-hau7 I.

Ia5-sou chai7 Ka-li7-li7 Seng2 khai-si2 kang-chok: (Kho2 1:14-15; Lou7 4:14-15)
	12) Ia5-sou chit8-e7 thiaN-kiN3 Iok-han7 i2-keng hou7 lang5 koaiN ti7 kaN-gak8, chiu7 siam2-pi7 khi3 Ka-li7-li7 Seng2.  13) I li7-khui Na2-sat-lek8-siaN5, khi3 toa3 ti7 oa2-kin7 Ka-li7-li7-ou5 e5 Ka-pek-long5-siaN5.  Chit e5 siaN5 si7 siok8 ti7 Se-pou3-lun5 kap Na2-hut-tha-li7 e5 keng2-lai7.  14) Che si7 boeh eng3-giam7 tai7-gian5-jin5 I2-sai3-a sou2 kong2 e5 oe7, kong2:
	15) “Se-pou3-lun5-chok8 e5 te7-thou2! Na2-hut-tha-li7-chok8 e5 te7-thou2! Si7 ti7 ian5-hai2 e5 te7-khu, ti7 Iok-tan3-ho5 e5 tui3-hoaN7, si7 Goa7-pang-lang5 teh toa3 e5 Ka-li7-li7 Seng2!  16) Hiah-e5 toa3 ti7 ou-am3 tiong e5 peh-seN3, i2-keng khoaN3-tioh8 ui2-tai7 e5 kng! Chit e5 kng i2-keng chhut-hian7, lai5 chio3 hiah-e5 toa3 ti7 si2-bong5 ou-iaN2 tiong e5 lang5!”
	17) tui3 hit e5 si5 khi2, Ia5-sou khai-si2 soan-kang2 kong2: “Lin2 tioh8 hoe2-kai2, in-ui7 Thian-kok teh-boeh lai5-lim5 a7!”

Ia5-sou tiau3 si3 e5 hi5-hu: (Kho2 1:16-20; Lou7 5:1-11)
	18) U7 chit8 jit8, Ia5-sou sun7 Ka-li7-li7 ou5-piN teh kiaN5 e5 si5, khoaN3-kiN3 nng7 e5 hiaN-ti7, chiu7-si7 kio3-cho3 Se-bun5 (piat8-mia5 Pi2-tek), kap i e5 sio2-ti7 An-tek-liat8, tu2 ti7 ou5-nih8 teh pha-bang7, in-ui7 in si7 hi5-hu.  19) Ia5-sou ka7 in kong2, “Lai5 toe3 Goa2! Goa2 boeh hou7 lin2 chhin-chhiuN7 hi5-hu teh liah8-hi5 an2-ne, khi3 in2-chhoa7 lang5 lai5 sin3 Siong7-chu2.”  20) In sui5-si5 pang3-sak hi5-bang7-a2, lai5 toe3 I.
	21) Tui3 hia koh kiaN5-khi3, I iu7-koh khoaN3-kiN3 nng7 e5 hiaN-ti7, chiu7-si7 Se-pi2-thai3 e5 kiaN2 Nga2-kok kap i e5 sio2-ti7 Iok-han7, tu2 ti7 chun5-nih8 kap in lau7-pe7 teh pou2-bang7.  Ia5-sou ia7 kio3 in lai5 toe3 I.  22) In chiu7 sui5-si5 pang3-sak chun5, li7-khui in lau7-pe7, toe3 Ia5-sou khi3.

Ia5-sou khai-si2 kau3-to7, thoan5-kau3 kap i-peN7: (Lou7 6:17-19)
	23) Ia5-sou Ka-li7-li7 Seng2 long2 kiaN5 than3-than3, jip8-khi3 Iu5-thai3-lang5 e5 hoe7-tng5 ka3-si7 lang5, soan-kang2 Thian-kok e5 Hok-im, i-ho2 cheng3-lang5 kok-chiong2 e5 peN7-cheng3.  24) I e5 mia5-siaN thoan5-kau3 choan5 Su7-li7-a e5 kok sou2-chai7.  Sou2-i2 lang5 chiu7 chiong it-chhe3 u7 peN7 e5, u7 kok-chiong2 cheng3-thau5 peN7-thiaN3 e5, bo5-lun7 si7 tioh8-iau e5, iuN5-hin5 e5, a2-si7 poan3-sui7-e5, long2 chhoa7-khi3 kau3 I hia.  I chiu7 long2 ka7 in i-ho2 khi3.  25) Tui3 Ka-li7-li7, Te-ka-pho-li7, Ia5-lou7-sat-leng2, Iu5-thai3 i2-kip8 Iok-tan3-ho5 e5 tui3-hoaN7, u7 chin toa7 tin7 lang5 lai5 toe3 I.

Te7 5 ChiuN

San-siong7 e5 kau3-hun3:
1) Ia5-sou khoaN3-kiN3 hiah toa7 tin7 e5 lang5, chiu7 peh-chiuN7 soaN, che7 loh8-khi3.  Bun5-tou5 chiu7 oa2-lai5.  2) I khai-si2 ka3-si7 in:

Sit8-chai7 e5 hok-khi3: (Lou7 6:20-23)
	3) “Chai-iaN2 tioh8 oa2-kho3 Siong7-chu2 e5 lang5, sit8-chai7 u7 hok-khi3, in-ui7 in e7 chiaN5-cho3 Thian-kok e5 chu2-bin5!
	4) Ui7-tioh8 choe7-ko3 pi-siong e5 lang5, sit8-chai7 u7 hok-khi3, in-ui7 Siong7-chu2 e7 an-ui3 in!
	5) Un-jiu5 e5 lang5, sit8-chai7 u7 hok-khi3, in-ui7 Siong7-chu2 e7 siuN2-su3 in I sou2 eng3-un2 e5!
	6) Jiat8-chhiat khat-bong7 boeh sit8-heng5 Siong7-chu2 e5 chi2-i3 e5 lang5, sit8-chai7 u7 hok-khi3, in-ui7 Siong7-chu2 e7 hou7 in boan2-chiok!
	7) Eng7 jin5-chu5 tui3-thai7 lang5 e5, sit8-chai7 u7 hok-khi3, in-ui7 Siong7-chu2 e7 eng7 chu5-pi tui3-thai7 in!
	8) Sim-koaN sun5-kiat e5 lang5, sit8-chai7 u7 hok-khi3, in-ui7 in e7 khoaN3-kiN3 Siong7-chu2!
	9) Chhiok-chin3 ho5-peng5 e5 lang5, sit8-chai7 u7 hok-khi3, in-ui7 Siong7-chu2 e7 seng5-jin7 in cho3 kiaN2!
10) Ui7-tioh8 sit8-heng5 Siong7-chu2 e5 chi2-i3 lai5 siu7 pek-hai7 e5 lang5, sit8-chai7 u7 hok-khi3, in-ui7 in e7 chiaN5-cho3 Thian-kok e5 chu2-bin5!
11) Lin2 na7 ui7-tioh8 Goa2, hou7 lang5 bu2-jiok8, pek-hai7, eng7 chiong2-chiong2 e5 phaiN2-oe7 hui2-pong3, chiu7 sit8-chai7 u7 hok-khi3.  12) Tioh8 hoaN-hi2 khoai3-lok8, in-ui7 ti7 thiN-teng2 u7 chin toa7 e5 po3-siuN2 boeh hou7 lin2, in-ui7 kou2-cha2 hiah-e5 tai7-gian5-jin5 ia7-si7 an2-ne hou7 lang5 pek-hai7.

Iam5 kap kng: (Kho2 9:50; Lou7 14:34-35)
	13) “lin2 si7 chhin-chhiuN7 se3-kan-lang5 e5 iam5. Iam5 na7 sit-bi7, boeh an3-choaN2 koh hou7 i u7 kiam5-bi7.  Sit-khi3 hau7-leng5 e5 iam5 i2-keng bo5 lou7-eng7 a7, chi2-u7 hiat chhut-khi3 goa7-bin7, hou7 lang5 tah8-lai5 tah8-khi3 na7-tiaN7.”
	14) “Lin2 si7 chhin-chhiuN7 se3-kan e5 kng. Kian3-siat ti7 soaN-teng2 e5 siaN5-chhi7 be7-tang3 am-kham3.  15) Bo5 lang5 tiam2-teng kham3 toa3 bi2-tau2 lai7, long2 si7 chhai7 toa3 teng hoe2-tai5, lai5 chio3 kng hou7 chhu3-lai7 e5 lang5 u7 khoaN3-kiN3.  16) Chhin-chhiuN7 an2-ne lin2 e5 kng tioh8 chio3 toa3 cheng3-lang5 e5 bin7-cheng5, hou7 in thang khoaN3 lin2 sou2 cho3 e5 ho2 heng5-ui5 lai5 chan3-bi2 lin2 e5 Thian-hu7.”

Koan-he7 Lut8-hoat e5 kau3-hun3: 
	17) “M7-thang siuN7 kong2 Goa2 lai5 e5 bok8-tek si7 boeh hoe3-tiau7 Mou5-se e5 Lut8-hoat i2-kip8 tai7-gian5-jin5 e5 ka3-si7. Goa2 m7-si7 boeh lai5 hoe3-tiau7, si7 boeh lai5 seng5-choan5.  18) Goa2 sit8-chai7 ka7 lin2 kong2, chiu7-si7 kau3 thiN-te7 biat8-bong5, it-tit8 kau3 tat8-seng5 Lut8-hoat e5 bok8-tek ui5-chi2, Lut8-hoat e5 chit8-tiam2 chit8-oeh8 ia7 be7 siau-sit khi3.  19) Sui-jian5 si7 kai3-beng7 tiong siong7-se3 e5 chit8 tiau5, lang5 na7 khi3 hoan7-tioh8, iu7-koh ka3 pat8-lang5 ia7 an2-ne khi3 hoan7, i ti7 Thian-kok chiu7 e7 sng3-cho3 si7 siong7 se3 e5. Tan7-si7 lang5 na7 sit8-heng5 kai3-beng7, iu7-koh ka3 lang5 ia7 an2-ne khi3 sit8-heng5, i ti7 Thian-kok chiu7 e7 sng3-cho3 si7 siong7 ui2-tai7 e5.  20) Goa2 ka7 lin2 kong2, lin2 na7 bo5 pi2 keng-hak8-chia2 kap Hoat-li7-sai3-phai3 e5 lang5 khah tiong-sit8 lai5 chun-heng5 Siong7-chu2 sou2 iau-kiu5 e5, lin2 it-teng7 be7-tang3 chin3-jip8 Thian-kok.”

Koan-he7 siu7-khi3 e5 kau3-hun3:
	21) “Lin2 bat thiaN-kiN3 Lut8-hoat kau3-hun3 kou2-cha2 lang5 kong2, ‘M7-thang thai5-si2 lang5. Na7 thai5-si2 lang5 it-teng7 tioh8 siu7 sim2-phoaN3.’  22) Tan7-si7 Goa2 ka7 lin2 kong2: tui3 ka-ti7 e5 hiaN-ti7 siu7-khi3 e5 lang5, it-teng7 tioh8 siu7 sim2-phoaN3; me7 ka-ti7 e5 hiaN-ti7 ‘png7-thang2’ e5 lang5, it-teng7 tioh8 siu7 Kong-gi7-hoe7 teng7-choe7; me7 i e5 hiaN-ti7 ‘goan7-tai’ e5 lang5, it-teng7 tioh8 siu7 te7-gak8 e5 hoe2-heng5.  23) Sou2-i2 li2 khi3 che3-toaN5 cheng5 boeh hian3 che3-phin2 e5 si5, na7 siuN7-khi2 li2 e5 hiaN-ti7 tui3 li2 u7 phau7 sim2-mih hoan2-kam2,  24) li2 tioh8 chiong che3-phin2 pang3 toa3 che3-toaN5-cheng5, tai7-seng khi3 kap li2 e5 hiaN-ti7 ho5-ho2, jian5-au7 chiah koh tng2-lai5 hian3 li2 e5 che3-phin2.”
	25) “Na7 u7 lang5 khong3-ko3 li2, boeh thao li2 khi3 hoat-teng5, iau2 ti7 lou7-nih8 e5 si5, tioh8 than3-cha2 kap i ho5-kai2; na7 bo5, khong3-ko3 li2 e5 lang5 e7 chiong li2 kau hou7 hoat-keng3, li2 chiu7 e7 hou7 lang5 koaiN-loh8 kaN-gak8.  26) Goa2 sit8-chai7 ka7 li2 kong2, choe3-au7 e5 chit8 sian2-chiN5 li2 na7 bo5 kiau2 kah chheng-chho2, li2 it-teng7 be7-tang3 tui3 hia chhut-lai5.”

Koan-he7 kan-im e5 kau3-hun3:
	27) “Lin2 bat thiaN-kiN3 Lut8-hoat kau3-hun3 lang5 kong2, ‘M7-thang hoan7 kan-im5.’  28) Tan7-si7 Goa2 ka7 lin2 kong2: na7 u7 lang5 phau7 sia5-iok8 lai5 khoaN3 hu7-jin5-lang5, i ti7 sim-lai7 i2-keng kap i hoan7 kan-im5 a7.  29) Li2 e5 chiaN3-bak8 na7 in2-iu2 li2 hoan7-choe7, li2 tioh8 ka7 i ou2 chhut-lai5 tan3 hiat-kak8! Sit-khi3 li2 seng-khu e5 chit8 pou7-hun7, pi2 li2 kui seng-khu ho2-ho2 loh8 te7-gak8 koh-khah iaN5.  30) Li2 e5 chiaN3-chhiu2 na7 in2-iu2 li2 hoan7-choe7, li2 tioh8 ka7 i cham7 khi2-lai5 tan3 hiat-kak8! Sit-khi3 li2 seng-khu e5 chit8 pou7-hun7, pi2 li2 kui seng-khu ho2-ho2 loh8 te7-gak8 koh-khah iaN5.”

Koan-he7 li7-hun e5 kau3-hun3: (Ma2 19:9; Kho2 10:11-12; Lou7 16:18)
	31) “Lut8-hoat e5 kau3-hun3 iu7-koh kong2, ‘Na7 u7 lang5 boeh kap i e5 bou2 li7-hun, tioh8 li7-hun cheng3-su hou7 i.’  32) Tan7-si7 Goa2 ka7 lin2 kong2: lang5 na7 m7-si7 in-ui7 i e5 bou2 kap lang5 su-thong lai5 ka7 i li7-hun, chit e5 hu7-jin5-lang5 na7 koh ke3, i chiu7-si7 hai7 chit e5 hu7-jin5-lang5 hoan7-kan-im5; na7 u7 lang5 kap chit e5 hu7-jin5-lang5 kiat-hun ia7 si7 hoan7 kan-im5.”

Koan-he7 chiu3-choa7 e5 kau3-hun3:
	33) “Lin2 ia7 bat thiaN-kiN3 Lut8-hoat kau3-hun3 kou2-cha2-lang5 kong2, ‘M7-thang ui5-poe7 se3-goan7. Li2 ti7 Siong7-chu2 e5 bin7-cheng5 sou2 lip8 e5 se3-goan7 it-teng7 tioh8 sit8-heng5.’  34) Tan7-si7 Goa2 ka7 lin2 kong2: long2 m7-thang chiu3-choa7; m7-thang ki2 thiN lai5 chiu3-choa7, in-ui7 thiN si7 Siong7-chu2 e5 po2-cho7;  35) ia7 m7-thang ki2 te7 lai5 chiu3-choa7, in-ui7 te7 si7 Siong7-chu2 e5 kha-tiam7; ia7 m7-thang ki2 Ia5-lou7-sat-leng2 lai5 chiu3-choa7, in-ui7 Ia5-lou7-sat-leng2 si7 toa7 kun-ong5 e5 kiaN-siaN5.  36) Ia7 m7-thang ki2 li2 e5 thau5-khak lai5 chiu3-choa7, in-ui7 li2 be7-tang3 hou7 chit8 ki thau5-mng5 pian3-cho3 peh8 e5, a2-si7 pian3-cho3 ou e5.  37) Lin2 kong2-oe7 eng-kai ‘Si7’ chiu7 kong2 ‘Si7’, ‘M7-si7’ chiu7 kong2 ‘M7-si7’. Na7-si7 ke kong2 e5, lin2 sou2 kong2 e5 si7 tui3 Mou5-kui2 chhut-lai5 e5.”

Koan-he7 po3-hok8 e5 kau3-hun3: (Lou7 6:29-30)
	38) “Lin2 ia7 bat thiaN-kiN3 Lut8-hoat e5 kau3-hun3 kong2, ‘I2 gan2 hoan5 gan2, i2 ge5 hoan5 ge5.’  39) Tan7-si7 Goa2 ka7 lin2 kong2: m7-thang ‘I2 ok po3 ok.’ Na7 u7 lang5 sian3 li2 chiaN3-peng5 e5 chhui3-phe2, tioh8 oat8 to3-peng5 e5 chhui3-phe2 hou7 i sian3.  40) Na7 u7 lang5 khong3-ko3 li2, boeh ai3 li2 e5 lai7-saN, lian5 goa7-saN ia7 tioh8 thng3 hou7 i.  41) Na7 u7 lang5 kiong5-pek li2 gia5 i e5 heng5-li2 kiaN5 chit8 li2 lou7, tioh8 kap i kiaN5 nng7 li2 lou7.  42) Na7 u7 lang5 tui3 li2 kiu5 sim2-mih, tioh8 hou7 i; na7 u7 lang5 boeh ka7 li2 chioh sim2-mih, m7-thang ka7 i the-si5.”

Ai3 tek8-jin5: (Lou7 6:27-28, 32-36)
	43) “Lin2 ia7 bat thiaN-kiN3 Lut8-hoat e5 kau3-hun3 kong2, ‘Tioh8 ai3 li2 e5 lin5-jin5, oan3-hun7 li2 e5 tek8-jin5.’  44) Tan7-si7 Goa2 ka7 lin2 kong2: tioh8 ai3 lin2 e5 tek8-jin5, tioh8 ui7 pek-hai7 lin2 e5 lang5 ki5-to2.  45) Lin2 na7 an2-ne cho3, lin2 chiu7 e7 chiaN5-cho3 Thian-hu7 e5 kiaN2-ji5, in-ui7 I hou7 I e5 jit8-thau5 chhut-lai5 chio3 ho2-lang5, ia7 chio3 phaiN2-lang5, peN5-peN5 ui7-tioh8 kong-gi7 kap put-gi7 e5 lang5 loh8-hou7.  46) Lin2 na7 kan-taN ai3 hiah-e5 ai3 lin2 e5 lang5, kam2 e7-tang3 tit-tioh8 sim2-mih po3-siuN2? Lian5 hiah-e5 thiu-soe3 e5 lang5 ma7 e7-hiau2 an2-ne cho3.  47) Lin2 na7 chi2-u7 tui3 lin2 e5 hiaN-ti7 chheng2-an, an2-ne kam2 u7 sim2-mih hi-han2? Lian5 bo5 sin3 Siong7-chu2 e5 lang5 ma7 it-teng7 e7 hiau2 an2-ne cho3.  48) Sou2-i2 lin2 tioh8 cho3 oan5-sian7 e5 lang5, chhin-chhiuN7 lin2 e5 Thian-hu7 si7 oan5-sian7 e5.”

Te7 6 ChiuN

Koan-he7 heng5-sian7 e5 kau3-hun3:
1) n2 tioh8 kin2-sin7, m7-thang ui7-tioh8 boeh hou7 lang5 khoaN3, kou3-i3 toa3 lang5 e5 bin7-cheng5 hian2-si7 lin2 e5 sian7-heng5.  Lin2 na7 an2-ne cho3, lin2 chiu7 be7-tang3 tui3 Thian-hu7 tit-tioh8 po3-siuN2.  2) Sou2-i2 li2 boeh chin2-che3 e5 si5, m7-thang chhin-chhiuN7 gui7-sian7-chia2 toa3 hoe7-tng5 kap ke-lou7 pun5 kou2-chhoe soan-thoan5, ai3 hou7 lang5 o-lo2. Goa2 sit8-chai7 ka7 li2 kong2, in i2-keng tit-tioh8 in e5 po3-siuN2 a3.  3) Li2 chin2-che3 lang5 e5 si5, lian5 li2 e5 chiaN3-chhiu2 sou2 cho3 e5 to m7-thang hou7 li2 e5 to3-chhiu2 chai-iaN2.  4) Li2 na7 an2-ne tiam7-tiam7-a2 lai5 kiu3-che3 lang5, Hit-ui7 khoaN3-kiN3 li2 ti7 am3-tiong sou2 choe3 e5 Thian-hu7, chiu7 e7 po3-tap li2.”

Koan-he7 ki5-to2 e5 kau3-hun3: (Lou7 11:2-4)
	5) “lin2 ki5-to2 e5 si5 m7-thang oh8 hiah-e5 gui7-sian7-chia2! In ai3 khia7 toa3 hoe7-tng5 a2-si7 sip8-ji7 lou7-khau2 ki5-to2, kou3-i3 boeh hou7 lang5 khoaN3. Goa2 sit8-chai7 ka7 lin2 kong2, in i2-keng tit-tioh8 in e5 po3-siuN2 a3.  6) Tan7-si7 li2 ki5-to2 e5 si5, tioh8 jip8-khi3 li2 e5 pang5-keng lai7, mng5 koaiN khi2-lai5, lai5 tui3 li2 sou2 khoaN3 be7-tioh8 e5 Thian-hu7 ki5-kiu5. An2-ne Hit-ui7 khoaN3-kiN3 li2 ti7 am3-tiong sou2 cho3 e5 Thian-hu7, chiu7 e7 po3-tap li2.”
	7) “Lin2 ki5-to2 e5 si5, m7-thang chhin-chhiuN7 bo5 sin3 Siong7-chu2 e5 lang5 lo5-lo5 so-so, in-ui7 in siuN7 kong2 tioh8-ai3 ki5-to2 chin ku2, Siong7-chu2 chiah e7 thiaN in e5 ki5-kiu5.  8) Sou2-i2 lin2 m7-thang kap in kang7-khoan2; in-ui7 lin2 boeh kiu5 i2-cheng5, lin2 e5 Thian-hu7 chiu7 i2-keng chai-iaN2lin2 sou2 su-iau3 e5 si7 sim2-mih.  9) Sou2-i2 lin2 tioh8 an2-ne ki5-to2:
‘Goan2 ti7 thiN-nih e5 Hu7-chhin!
Goan7 Li2 e5 mia5 hou7 lang5 chun-tiong7 cho3 chi3-seng3 e5,
10) Goan7 Li2 e5 ong5-kok lai5-lim5,
Goan7 Li2 e5 chi2-i3 chai7 te7-siong7 sit8-heng5 chhin-chhiuN7 chai7 thian-siong7.
11) Kiu5 Li2 kin-na2-jit8 siuN2-su3 goan2 mui2-jit8 sou2 su-iau3 e5 chiah8-mih8.
12) Kiu5 Li2 sia3-bian2 goan2 it-chhe3 e5 choe7-ko3, chhin-chhiuN7 goan2u sia3-bian2 hiah-e5 tek-choe7 goan2 e5 lang5.
13) M7-thang hou7 goan2 ham7-loh8 iu2-hek8, kiu3 goan2 thoat-li7 hit e5 hiong-ok-chia2.’
(In-ui7 ong5-kok, koan5-leng5, eng5-iau7 long2 siok8 Li2, kau3 ban7-se3 ban7-tai7. Amen.)”
14) “Lin2 na7 sia3-bian2 pat8-lang5 e5 choe7-ko3, lin2 e5 Thian-hu7 ia7 e7 sia3-bian2 lin2.  15) Lin2 na7 bo5 sia3-bian2 lang5, lin2 e5 Thian-hu7 ia7 be7 sia3-bian2 lin2 e5 choe7-ko3.”

Koan-he7 kim3-chiah8 e5 kau3-hun3:
	16) “Lin2 kim3-chiah8 e5 si5, m7-thang chhin-chhiuN7 gui7-sian7-chia2 bin7 tai3 iu-chhiu5. In thau5-mng5 bo5 loah8, bin7 bo5 se2, moas2i-ke3 kiaN5, kou3-i3 boeh hou7 lang5 chai-iaN2 in teh kim3-chiah8. Goa2 sit8-chai7 ka7 lin2 kong2, in i2-keng tit-tioh8 po3-siuN2 a3.  17) Tan7-si7 li2 kim3-chiah8 e5 si5, bin7 tioh8 se2 chheng-khi3, thau5-mng5 tioh8 loah8,  18) m7-thang hou7 lang5 chai-iaN2 li2 teh kim3-chiah8, chi2-u7 hou7 khoaN3 be7-tioh8 e5 Thian-hu7 chai-iaN2. An2-ne Hit-ui7 khoaN3-kiN3 li2 ti7 am3-tiong sou2 cho3 e5 Thian-hu7, chiu7 e7 po3-siuN2 li.”

Thian-siong7 e5 chai5-po2: (Lou7 12:33-34)
	19) “M7-thang ui7-tioh8 ka-ti7 chek-thiok chai5-po2 toa3 te7-siong7, in-ui7 ti7 chia u7 chiu3-thang5 e7 ka7, e7 seN-sian, chhat8-a2 ia7 e7 ou2-khang jip8-lai5 thau-theh8.  20) Tioh8 ui7 ka-ti7 chek-thiok chai5-po2 toa3 thiN-teng2, in-ui7 ti7 hia bo5 chiu3-thang5 e7 ka7, be7 seN-sian, ia7 bochh5at-a2 e7 ou2-khang jip8-khi3 thau-theh8.  21) In-ui7 li2 e5 chai5-po2 na7 ti7 hia, li2 e5 sim ia7 it-teng7 e7 ti7 hia.”

Seng-khu e5 teng-hoe2: (Lou7 11:34-36)
	22) “Bak8-chiu chhin-chhiuN7 lang5 e5 seng-khu e5 teng-hoe2. Li2 e5 bak8-chiu na7 kim, kui seng-khu chiu7 e7 kng.  23) Li2 e5 bak8-chiu na7 hoe, kui seng-khu chiu7 ou-am3. An2-ne ka2-su2 li2 lai7-sim e5 kng na7 piN3-cho3 ou-am3, chit e5 ou-am3 m7-chai loa7-nih li7-hai7!”

Siong7-chu2 kap chiN5-chai5: (Lou7 16:13; 12:22-31)
	24) “Chit8 e5 lang5 be7-tang3 hong7-su7 nng7 e5 chu2-lang5. Hong7-su7 nng7 e5 chu2-lang5 e5 si5, na7 m7-si7 oan3-hin7 chit e5, keng3-ai3 hit e5, chiu7-si7 khoaN3-tang7 chit e5, khoaN3-khin hit e5. Sou2-i2 lin2 be7-tang3 kang7-si5 hong7-su7 Siong7-chu2 ia7 boeh hong7-su7 chiN5-chai5.”
	25) “In-ui7 an2-ne Goa2 ka7 lin2 kong2: m7-thang ui7-tioh8 lin2 e5 seN3-mia7 hoan5-lo2 boeh chiah8 sim2-mih, lim sim2-mih, seng-khu boeh chheng7 sim2-mih. Lin2 e5 seN3-mia7 kam2 m7-si2 pi2 chiah8-mih8 khah u7 ke3-tat8, seng-khu kam2 m7-si7 pi2 saN-khpp3 khah u7 ke3-tat8?  26) Lin2 khoaN3khong-tiong e5 chiau2-a2, in bo5 cheng3-choh, bo5 siu-seng5, ia7 bo5 chek-niu5 toa3 chhng-khou3; siong7-chhiaN2 lin2 e5 Thian-hu7 ia7 teh ka7 in iuN2-chhi7. Lin2 kam2 bo5 pi2 hiah-e5 chiau2-a2 khah kui3-tiong7?  27) Lin2 sim2-mih lang5 chhau-hoan5 chiu7 e7-tang3 hou7 ka-ti7 e5 seN3-mia7 ke oah8 chit8 si5-a2 ku2?”
	28) “Lin2 ho5-pit ui7 saN-khou3 lai5 chhau-hoan5? Lin2 siuN7 khoaN3-bai7-le3, ia2-seng e5 pek-hap8-hoe choaN2-iuN7 teh toa7-chang5! In bo5 lo5-khou2, ia7 bo5 phang2-chit.  29) Tan7-si7 Goa2 ka7 lin2 kong2, lian5 hiah-nih8 eng5-hoa5 hu3-kui3 e5 Sou2-lo5-bun5-ong5 sou2 chheng7 e5 saN to be7 pi2 chiah-e5 hoe e5 chit8-lui2 koh-khah sui2.  30) kin-na2-jit8 teh oah8, bin5-na2-chai3 hou7 lang5 hiat loh8-khi3 hoe2-lou5 chiah e5 ia2-seng e5 hoe-chhau2, Siong7-chu2 siong7-chhiaN2 to an2-ne teh ka7 in chng-chhah, I kam2 be7 koh-khah ka7 lin2 khoaN3-kou3? Lin2 na2 e7 hiah-nih8 bo5 sin3-sim!  31) Sou2-i2 lin2 m7-thang chhau-hoan5 kong2: ‘Goan2 boeh chiah8 sim2-mih, boeh lim sim2-mih, boeh chheng sim2-mih?’  32) (In-ui7 chiah-e5 long2 si7 bi7-sin3-chia2 sou2 teh tui-kiu5 e5.) Lin2 e5 Thian-hu7 chai-iaN2 lin2 u7 su-iau3 chiah e5 it-chhe3 e5 mih8-kiaN7.  33) Lin2 tioh8 tai7-seng tui-kiu5 Siong7-chu2 e5 kok i2-kip8 chun-heng5 I e5 chi2-i3, I chu7-jian5 ia7 e7 chiong ki5-tha it-chhe3 e5 mih8 long2 siuN2-su3 lin2.  34) Sou2-i2 m7-thang hoan5-lo2 bin5-na2-chai3 e5 tai7-chi3. Bin5-na2-chai3 ia7 u7 leng7-goa7 e5 tai7-chi3 thang hoan5-lo2. Chit8-jit8 e5 khun3-lan5, hit jit8 lai5 tam-tng chiu7 u7 kau3-giah8.”

Te7 7 ChiuN

Phe-pheng5 pat8-lang5: (Lou7 6:37-38; 41-42)
	1) “M7-thang phe-pheng5 pat8-lang5, lin2 chiah be7 siu7 phe-pheng5;  2) in-ui7 lin2 na7 an3-choaN2 lai5 phe-pheng5 lang5, ia7 e7 an2-ne lai5 siu7 phe-pheng5. Lin2 eng7 sim2-mih chhun3-chhioh lai5 niu5 hou7 lang5, ia7 e7 eng7 kang7-khoan2 e5 chhun3-chhioh lai5 niu5 hou7 lin2.  3) Li2 an3-choaN2 kan-taN teh khoaN3 li2 e5 hiaN-ti7 bak8-chiu-lai7 e5 chhau2-sap-a2, iah bo5 chu3-i3 tioh8 li2 ka-ti7 bak8-chiu-lai7 e5 toa7 ki sam2-a2-khou?  4) Li2 ka-ti7 e5 bak8-chiu lai7 ki3-jian5 u7 sam-a2-khou, li2 an3-choaN2 kaN2 tui3 li2 e5 hiaN-ti7 kong2, ‘Goa2 ka7 li2 theh8 bak8-chiu-lai7 e5 chhau2-sap-a2 chhut-lai5.’  5) Gui7-sian7-chia2 a3! Li2 tioh8 tai7-seng chiong li2 bak8-chiu lai7 e5 toa7 ki sam-a2-khou theh8 chhut-lai5, jian5-au7 li2 chiah e7-tang3 khoaN3 kah beng5-beng5-beng5, thang theh8 li2 hiaN-ti7 bak8-chiu lai7 e5 chhau2-sap-a2 chhut-lai5.”
	6). “M7-thang chiong sin5-seng3 e5 mih8-kiaN7 theh8 hou7 kau2 chiah8---i e7 oat8 koe3-lai5 ka7 lin2 ka7! M7-thang chiong lin2 e5 chin-chu hiat toa3 ti e5 thau5-cheng5 --- i e7 eng7 kha lai5 thun2-tah8!”

Tioh8 kiu5, tioh8 chhoe7, tioh8 phah-mng5: (Lou7 11:9-13)
	7) “Tioh8 kiu5, lin2 chiu7 e7 tit-tioh8; tiohchh8oe, lin2 chiu7 e7 chhoe7-tioh8; tioh8 phah-mng5, chiu7 e7 ka7 lin2 khui.  8) In-ui7 mui2 chit8 e5 lang5 na7 kiu5, chiu7 e7 tit-tioh8; mui2 chit8 e5 lang5 na7 chhoe7, chiu7 e7 chhoe7-tioh8; mui2 chit8 e5 lang5 na7 phah-mng5, chiu7 e7 ka7 i khui.  9) Lin2 cho3 lau7-pe7 e5 lang5, ka-ti7 e5 kiaN2 ka7 li2 tho2 mi7-pau e5 si5, lin2 kam2 e7 theh8 chioh8-thau5 hou7 i?  10) A2-si7 ka7 lin2 tho2 ni5-a2 e5 si5, lin2 kam2 e7 liah8 choa5 hou7 i?  11) Lin2 sui-jian5 si7 phaiN2 e5 lang5, siong7-chhiaN2 e7-hiau2 eng7 ho2-mih8 hou7 lin2 e5 kiaN2-ji5, ho5-hong3 lin2 e5 Thian-hu7, I kam2 be7 eng7 koh-khah ho2 e5 mih8 lai5 siuN2-su3 hou7 hiah-e5 tui3 I ki5-kiu5 e5 lang5?”
	12) “Sou2-i2 bo5-lun7 ami2-mih tai7-chi3, lin2 ai3 pat8-lang5 an3-choaN2 lai5 tui3-thai7 lin2, lin2 ia7 tioh8 chiau3 an2-ne lai5 tui3-thai7 pat8-lang5! Che chiu7-si7 Mou5-se e5 Lut8-hoat i2-kip8 chiong3 tai7-gian5-jin5 e5 ka3-si7 e5 iau3-tiam2.”

Eh8 e5 mng5: (Lou7 13:24)
	13) “Tioh8 tui3 eh8 e5 mng5 jip8-khi3, in-ui7 thau3-kau3 biat8-bong5 hit e5 mng5 chinkhoah. Hit tiau5 lou7 chin ho2 kiaN5. KiaN5 hit tiau5 lou7 e5 lang5 chin che7.  14) Thau3-kau3 eng2-seng hit e5 mng5 chin eh8. Hit tiau5 lou7 chin phaiN2 kiaN5. Chhoe7 tioh8 hit tiau5 lou7 e5 lang5 chin chio2!”

Chhiu7 kap koe2-chi2: (Lou7 6:43-44)
	15) “Tioh8 keng2-kai3 ke2 tai7-gian5-jin5. In lai5 lin2 chia e5 si5, goa7-piau2 ke2 kah chhin-chhiuN7 mi5-iuN5, tan7-si7 in e5 lai7-sim chhin-chhiuN7 hiong-ok e5 chhai5-long5.  16) Lin2 khoaN3 in e5 heng5-ui5 chiu7 e7 jin7-chhut in si7 sim2-mih khoan2 e5 lang5. Tui3 chhi3-phe3 kam2 e7-tang3 ban2 phu5-to5? A2-si7 tui3 chit8-le5 kam2 e7-tang3 ban2 bu5-hoa-ko2?  17) Sou2-i2 ho2 chhiu7 long2 e7 kiat ho2 koe2-chi2. PhaiN2 chhiu7 it-teng7 e7 kiat phaiN2 koe2-chi2. 18) Ho2 chhiu7 be7 kiat phaiN2 koe2-chi2. PhaiN2 chhiu7 ia7 be7 kiat ho2 koe2-chi2.  19) Be7 kiat ho2 koe2-chi2 e5 chhiu7 long2 tioh8 chho3 khi2-lai5, hiat loh8-khi3 hoe2-nih sio.  20) Sou2-i2 khoaN3 in e5 heng5-ui5, lin2 chiu7 e7-tang3 jin7-chhut in si7 sim2-mih khoan2 e5 lang5.”

Goa2 m7-bat lin2: (Lou7 13:25-27)
	21) “M7-si7 chheng-hou Goa2 ‘Chu2 a3! Chu2 a3!’ e5 lang5, chiu7 long2 e7-tang3 chin3 jip8-khi3 Thian-kok; chi2-u7 sit8-heng5 Goa2 e5 Thian-hu7 e5 chi2-i3 e5 lang5 chiah e7 tang3 jip8-khi3.  22) Hit Jit8 kau3 e5 si5, it-teng7 u7 chin-che7 lang5 e7 tui3 Goa2 kong2, ‘hu2 a3! Chu2 a3! Goan2 kam2 m7-si7 u7 hong7 Li2 e5 mia5 thoan5 Siong7-chu2 e5 sin3-sek, u7 hong7 Li2 e5 mia5 koaN2-chhut chin-che7 kui2, iu7-koh u7 cho3 chin-che7 sin5-chek?’  23) Hit e5 si5 Goa2 boeh beng5-beng5 ka7 in kong2, ‘Goa2 long2 m7-bat lin2. Lin2 chiah-e5 bu5-ok put-chok e5 lang5! Li7-khui Goa2! Chau2! Chau2!”

Nng7-chiong2 e5 te7-ki: (Lou7 6:47-49)
	24) “Sou2-i2 it chhe3 thiaN Goa2 chiah-e5 oe7, chiau3 an2-ne khi3 sit8-heng5 e5 lang5, si7 chhin-chhiuN7 chit8 e5 chhong-beng5 e5 lang5, khi2 chhu3 khi2 toa3 chioh8-poaN5 teng2.  25) Sui-jian5 toa7-hou7 phoah, toa7-chui2 chhiong, toa7-hong sau3 hit keng chhu3, chhu3 ia7 be7 to2-khi3, in-ui7 hit keng chhu3 khi2 ti7 chioh8-poaN5 teng2.  26) It-chhe3 thiaN Goa2 chiah-e5 oe7 bo5 sit8-heng5 e5 lang5, si7 chhin-chhiuN7 chit8 e5 gong7-lang5, khi2 chhu3 khi2 toa3 soa-a2 teng2.  27) It-tan3 toa7-hou7 phoah, toa7-chui2 chhiong, toa7-hong sau3 hit keng chhu3, chhu3 chiu7 to2 loh8-khi3, ji5-chhiaN2to2 kah peN5-peN5-peN5!”

Ia5-sou e5 koan5-ui:
	28) Ia5-sou kong2 chiah-e5 oe7 soah e5 si5, cheng3-lang5 tui3 I e5 ka3-si7 long2 chin siu7 kam2-tong7,  29) in-ui7 I kau3-hun3 in e5 hoat-tou7, chhin-chhiuN7 chit8 ui7 u7 koan5-ui e5 lang5, long2 bo5 chhin-chhiuN7 in e5 keng-hak8-chia2.

Te7 8 ChiuN7

	1) Ia5-sou tui3 soaN-teng2 loh8-lai5 e5 si5, u7 kui toa7-tin7 e5 lang5 kin-toe3 I.  2) Hit e5 si5, u7 chit8 e5 ba5-hong-peN7-lang5 lai5 phak toa3 I e5 bin7-cheng5 kong2,”sin-seN a3, Li2 na7 kheng2, chiu7 e7-tang3 i-ho2 goa2 e5 peN7.”  3) Ia5-sou chiu7 chhun-chhiu2 ka7 i bong, kong2, “Goa2 tong-jian5 kheng2, hou7 li2 ho2-khi3.” Hit e5 lang5 e5 ba5-hong-peN7 sui5-si5 chiu7 ho2-khi3.  4) Ia5-sou ka7 i kong2: “Li2 choat8-tui3 m7-thang ka7 lang5 kong2, tan7-si7 tioh8 khi3 hou7 che3-si giam7, ia7 tioh8 khi3 hian3 Mou5-se sou2 kui-teng7 e5 che3-phin2, tui3 cheng3-lang5 cheng3-beng5 li2 i2-keng ho2-khi3 a3.”

Ia5-sou i-ho2 lian5-tiU82 e5 lou5-pok8: (Lou7 7:1-10)
	5) Ia5-sou jip8-khi3 Ka-pek-long5 e5 si5, u7 chit8 e5 Lo5-ma2 e5 lian5-tiuN2 lai5 kiu5 I,  6) kong2: “Sin-seN a3, goa2 e5 lou5-pok8 poan3-sui7, ti7 chhu3-nih teh to2, hui-siong5 kan-khou2.”  7) Ia5-sou chiu7 ka7 i kong2, “Goa2 boeh lai5 khi3 ka7 i i hou7 ho2.”  8) Lian5-tiuN2 in3 I kong2: “Sin-seN a3! Hou7 Li2 khi3 goan2 chhu3, goa2 tng-be7-khi2. Li2 kan-taN kong2 chit8 ku3 oe7, goa2 e5 lou5-pok8 chiu7 e7 ho2-khi3.  9) In-ui7 goa2 ia7-si7 chit8 e5 teng2-bin7 u7 siong7-si, e7-bin7 u7 peng-a2 e5 lang5. Goa2 ka7 chit e5 kong2, ‘Li2 khi3’ , i chiu7 khi3; ka7 hit e5 kong2, ‘Li2 lai5’, i chiu7 lai5; ka7 goa2 e5 lou5-pok8 kong2, ‘Li2 an2-ne cho3,’ i chiu7 an2-ne cho3.” 10) Ia5-sou thiaN-liau2 chin kam2-sim, chiu7 ka7 toe3 I e5 lang5 kong2: “Goa2 sit8-chai7 ka7 lin2 kong2,chai7 I2-sek-liat8-lang5 e5 tiong-kan, Goa2 ia7 m7-bat khoaN3-kiN3 chit8 e5 u7 chhin-chhiuN7 chit khoan2 e5 sin3-sim.  11) Goa2 koh ka7 lin2 kong2, u7 chin-che7 lang5 e7 tui3 tang-peng5 tui3 sai-peng5 lai5, boeh toa3 Thian-kok kap A-pek-lah8-han2, I2-sat, Nga2-kok cho3-hoe2 che7 toh;  12) tan7-si7 hiah-e5 eng-kai siok8 Thian-kok e5 lang5, tian-to3 e7 pi7 koaN2 chhut-khi3 goa7-bin7 ou-am3 e5 sou2-chai7. Ti7 hia in e7 thi5-khau3, ka7-ge5 chhiat-khi2.”  13) Ia5-sou chiu7 ka7 hit e5 lian5-tiuN2kong2, “Li2 tng2-khi3! Li2 sou2 sin3 e5, chiau3 an2-ne hou7 li2 seng5-chiu7.” Tu2-tu2 hit e5 si5, i e5 lou7-pok8 chiu7 ho2-khi3.

Ia5-sou i-ho2 chin-che7 lang5: (Kho2 1:29-34; Lou7 4: 38-41)
	14) Ia5-sou jip8-khi3 Pi2-tek e5 chhu3-nih e5 si5, khoaN3-kiN3 Pi2-tek e5 tiuN7-m2 tioh8 jiat8-peN7 teh to2.  15) Ia5-sou chit8-e7 bong i e5 chhiu2, jiat8 chiu7 the3-khi3; i chiu7 khi2-lai5 khai-si2 chiap-thai7 Ia5-sou.
	16) Hong5-hun e5 si5, cheng3-lang5 chhoa7 chin-che7 tioh8-iau e5 lang5 lai5 Ia5-sou hia. I eng7 chit8 ku3 oe7 chiu7 koaN2-chhut hiah-e5 sia5-sin5, ia7 i-ho2 sou2 u7 e5 peN7-lang5.  17) Che chiu7-si7 boeh eng3-giam7 tai7-gian5-jin5 I2-sai3-a sou2 kong2 e5 oe7, kong2:
“I pun2-sin the3 lan2 jim2-siu7 loan2-jiok8, tam-tng lan2 kok-chiong2 e5 peN7-cheng.”

Cho3 Ia5-sou e5 bun5-tou5 e5 iau3-kiaN7: (Lou7 9:57-62)
	18) Ia5-sou khoaN3-kiN3 chin-che7 lang5 lai5 ti7 I e5 sin-piN, chiu7 hoan-hu3 I e5 bun5-toukhui5-chun5 koe3-khi3 ou5 e5 hit-peng5 hoaN7.  19) U7 chit8 e5 keng-hak8-chia2 lai5 ka7 I kong2,”Lau7-su, Li2 bo5-lun7 khi3 tah-ui7, goa2 long2 boeh toe3 Li2 khi3.”  20) Ia5-sou in3 i kong2, “Hou5-li5 u7 khang, poe-chiau2 u7 siu7; tan7-si7 Jin5-chu2 bo5 an-sin e5 sou2-chai7.”  21) Leng7-goa7 chit8 e5 bun5-tou5 ka7 I kong2, “Sin-seN a3, hou7 goa2 tai7-seng tng2-khi3 bai5-chong3 goa2 e5 lau7-pe7.”  22) Tan7-si7 Ia5-sou in3 i kong2, “Li2 tioh8 toe3 Goa2, pang3 hou7 hiah-e5 cheng-sin5-siong7 e5 si2-lang5, khi3 bai5-chong3 in jiok8-the2-siong7 e5 si2-lang5.”

Ia5-sou tin3-ap hong-eng2: (Kho2 4:35-41; Lou7 8:22-25)
23). Ia5-sou chiuN7-chun5, I e5 bun5-tou5 chiu7 toe3 I khi3.  24) Hut-jian5-kan ou5-nih8 khi2 toa7 hong-eng2, chun5 soah giong7-giong7 boeh hou7 pho-long7 kham3-khi3; tan7-si7 Ia5-sou khun3 kah chin ho2 khun3.  25) Bun5-tou5 kin2 khi3 kio3-chheN2 Ia5-sou, kong2, “Chu2 a3, kiu3-mia7 le3! Goan2 teh-boeh bo5 mia7 lou3!”  26) Ia5-sou chiu7 ka7 in kong2, “Lin2 na2 e7 chiah-nih8 bo5 taN2? Lin2 na2 e7 chiah-nih8 bo5 sin3-sim!” I chiu7 khi2-lai5 toa7-siaN chek-pi7 hong kap eng2, hong-eng2 chiu7 sui5-si5 peng5-cheng7 khi3.  27) Cheng3-lang5 toa7 tioh8-kiaN kong2, “Chit e5 lang5 si7 sim2-mih khoan2 e5 lang5? Lian5 hong kap eng2 to sun7-chiong5 I!”

Ia5-sou i-ho2 nng7 e5 tioh8-iau e5: (Kho2 5:1-20; Lou7 8:26-39)
	28) Ia5-sou koe3-khi3 ou5 e5 hit peng5 hoaN7, khi3 kau3 Ka-tai7-liap8-lang5 e5 te7-hng e5 si5, u7 tu2-tioh8 nng7 e5 tioh8-iau e5 lang5, tui3 bong7-nih chhut-lai5. In hui-siong5 hiong-ok, sou2-i2 bo5 lang5 kaN2 tui3 hit tiau5 lou7 keng-koe3.  29) In hut-jian5-kan toa7-siaN hoah kong2, “Siong7-chu2 e5 KiaN2 a3, Li2 ho5-pit lai5 kan-siap8 goan2? Si5-hau7 iau2-boe7 kau3, Li2 chiu7 lai5 chia boeh chek-hoat8 goan2 si7 bo5?”  30) Li7 in bo5 lao7 hng7, u7 chit8 toa7 tin7 ti ti7 hia teh tho2-chiah8.  31) Hiah-e5 sia5-mou5 chiu7 kiu5 Ia5-sou kong2, “Li2 na7 boeh ka7 goan2 koaN2 chhut-khi3, chiu7 hou7 goan2 jip8-khi3 hit tin7 ti e5 lai7-bin7!”  32) Ia5-sou ka7 in kong2, “Lin2 khi3!” Hiah-e5 sia5-mou5 chiu7 li7-khui hit nng7 e5 lang5, jip8-khi3 hit tin7 ti e5 lai7-bin7. Hut-jian5-kan kui tin7 ti tui3 soaN-phiaN5 chong5 loh8-khi3 ou5-nih8, hou7 chui2 kek-si2.
	33) Chhi7-ti-e5 chiu7 chau2 khi3 kau3 siaN5-nih8, chiong it-chhe3 e5 su7-cheng5, iu5-ki5-si7 koan-he7 tioh8-iau e5 lang5 e5 tai7-chi3, long2 po3-ko3 hou7 lang5 chai-iaN2.  34) Sou2-i2 thong siaN5 e5 lang5 long2 chhut-lai5 chhoe7 Ia5-sou. In khoaN3-tioh8 Ia5-sou e5 si5 chiu7 kiu5 I li7-khui in e5 te7-hng.

Te7 9 ChiuN

Ia5-sou i-ho2 poan3-sui7 e5: (Kho2 2:1-12; Lou7 5:17-26)
	1) Ia5-sou che7 chun5 koe3 ou5, tng2-khi3 ka-ti7 e5 kou3-hiong.  2) U7 lang5 kng chit8 e5 to2 ti7 chhng5-phou-teng2 e5 poan3-sui7 e5 lai5 I e5 bin7-cheng5. Ia5-sou khoaN3-khiN3 in chiah-nih8 u7 sin3-sim, chiu7 ka7 poan3-sui7 e5 kong2, “Siau3-lian5-lang5 a3! M7-bian2 hoan5-lo2. Li2 e5 choe7 tit-tioh8 sia3-bian2 a3.”  3) U7 kui2-na7 e5 keng-hak8-chia2, sim-lai7 siuN7 kong2, “Chit e5 lang5 kong2 siat-tok8 e5 oe7!”  4) Ia5-sou khoaN3-chhut in sim-lai7 sou2 siuN7 e5 tai7-chi3 chiu7 kong2: “Lin2 sim-lai7 an3-choaN2 teh siuN7 chit khoan2 phaiN2 tai7-chi3?  5) Si7 kong2, ‘Li2 e5 choe7 tit-tioh8 sia3-bian2 a3,’ a2-si7 kong2, ‘Li2 peh khi2-lai5 kiaN5,’ tah chit8 hang7 khah iong5-i7?  6) Goa2 boeh hou7 lin2 chai-iaN2 Jin5-chu2 chai7 te7-siong7 u7 sia3-choe7 e5 koan5.” Jian5-au7 I chiu7 tui3 poan3-sui7 e5 kong2, “Khi2-lai5, gia5 li2 e5 chhng-phou tng2-khi3 lin2 chhu3!”  7) Hit e5 lang5 chiu7 khi2-lai5, tng2-khi3 in chhu3.  8) Cheng3-lang5 chit8-e7 khoaN3-kiN3 an2-ne chiu7 khi2 toa7 kiaN; in chan3-bi2 Siong7-chu2 siuN2-su3 chit khoan2 e5 koan5-peng3 hou7 lang5.

Ia5-sou keng2-tiau3 Ma2-thai3: (Kho2 2:13-17; Lou7 5:27-32)
	9) Ia5-sou li7-khui hia, I teh kiaN5 e5 si5,khoaN3-kiN3 chit8 e5 lang5, mia5 kio3-cho3 Ma2-thai3, che7 ti7 soe3-koan teh pan7-kong, chiu7 ka7 i kong2, “Lai5 toe3 Goa2!” Ma2-thai3 chiu7 peh khi2-lai5, toe3 Ia5-sou khi3.
	10) Ia5-sou ti7 Ma2-thai3 e5 chhu3-nih teh chiah8-png7 e5 si5, u7 chin-che7 thiu-soe3 e5 lang5 i2-kip8 choe7-jin5 lai5 kap Ia5-sou i2-kip8 I e5 bun5-tou5 cho3-hoe2 che7-toh.  11) Hoat-li7-sai3-phai3 e5 lang5 chit8-e7 khoaN3-kiN3, chiu7 ka7 Ia5-sou e5 bun5-tou5 kong2, “Lin2 lau7-su an3-choaN2 kap thiu-soe3 e5 lang5 i2-kip8 choe7-jin5 cho3-hoe2 chiah8-png7?”  12) Ia5-sou thiaN-kiN3, chiu7 in3 kong2: “Kian7-khong e5 lang5 bo5 khiam3-eng7 i-seng, tan7-si7 u7 peN7 e5 lang5 chiah u7 su7-iau3.  13) ‘Goa2 sou2 ai3 e5 m7-si7 che3-phin2, si7 jin5-chu5,’ Seng3-keng sou2 ki3-chai3 chit ku3 oe7 si7 sim2-mih i3-su3, lin2 khi3 gian2-kiu3 khoaN3-bai7 le3. In-ui7 Goa2 lai5 se3-kan e5 bok8-tek m7-si7 boeh keng2-tiau3 gi7-jin5, si7 boeh keng2-tiau3 choe7-jin5.”

Kona-he7 kim3-chiah8 e5 bun7-te5: (Kho2 2:18-22; Lou7 5:33-39)
	14) Jian5-au7 si-sian2-chia2 Iok-han7 e5 bun5-tou5 lai5 kiN3 Ia5-sou, mng7 I kong2, “Goan2 kap Hoat-li7-sai3-phai3 e5 lang5 siong5-siong5 kim3-chiah8. Li2 e5 bun5-tou5 an3-choaN2 long2 bo5 kim3-chiah8?”  15) Ia5-sou in3 kong2: “Sin-long5 iau2 kap in cho3-hoe2 e5 si5, chham-ka hun-ian3 e5 lang5-kheh kam2 e7 pi-siong? Tong-jian5 be7! Tan7-si7 sin-long5 e7 tui3 in e5 tiong-kan hou7 lang5 liah8-khi3, an2-ne in chiu7 e7 kim3-chiah8. Hit e5 si5 teh-boeh kau3 a3.”
	16) “Bo5 lang5 eng7 iau2-boe7 kiu-chui2 e5 pou3 lai5 pou2 ku7 saN, in-ui7 hit te3 sin pou3 e7 thiah-phoa3 ku7 saN, ji5-chhiaN2 phoa3-khang e7 pi2 i2-cheng5 koh-khah toa7.  17) Ia7 bo5 lang5 chiong sin-chiu2 te2 toa3 ku7 phoe-te7-a2 lai7; na7 an2-ne cho3, phoe5-te7-a2 e7 piak-phoa khi3, chiu2 chiu7 e7 lau5 chhut-lai5, phoe5-te7-a2 ia7 e7 sun2-hai7 khi3. Sin-chiu2 eng-kai tioh8 te2 toa3 sin e5 phoe5-te7-al2ai, an2-ne chiu2 kap phoe5-te7-a2 chiah e7-tang3 long2 po2-choan5.”

Hoe7-tng5 e5 leng2-to7-chia2 e5 cha-bou2-kiaN2 kap hiat-lau7-peN7 e5 hu7-jin5-lang5: (Kho2 5:21-43; Lou7 8:40-56)
	18) Ia5-sou tui3 in teh kong2-oe7 e5 si5, u7 chit8 e5 hoe7-tng5 e5 chu2-sek8 lai5 phak toa3 I e5 bin7-cheng5 kong2, “Goa2 e5 cha-bou2-kiaN2 tu2 si2-khi3. Tan7-si7 chhiaN2 Li2 lai5-khi3 ka7 i an3-chhiu2, i chiu7 it-teng7 e7 oah8 khi2-lai5.:  19) Ia5-sou chiu7 khi2-lai5, toe3 i khi3. I e5 bun5-tou5 ia7 toe3 khi3.
	20) Tu2 u7 chit8 e5 hoan7-tioh8 hiat-lau7-peN7 i2-keng chap8-ji7 ni5 ku2 e5 hu7-jin5-lang5, hut-jian5-kan kiaN5 oa2-lai5 Ia-sou e5 au7-bin7, bong I e5 saN-a2-ki e5 chhiu.  21) In-ui7 i sim-lai7 siuN7 kong2, “Goa2 na7 kan-taN bong-tioh8 I e5 saN, goa2 chiu7 e7 ho2-khi3.”  22) Ia5-sou oat8 koe3-lai5 khoaN3 i, ka7 i kong2, “Hu7-jin5-lang5 a3! M7-bian2 hoan5-lo2! Li2 e5 sin3-sim hou7 li2 ho2-khi3 a3.” Hit e5 si5, hu7-jin5-lang5 e5 peN7 chek-si5 ho2-khi3.
	23) Ia5-sou lai5 kau3 hit e5 hoe7-tng5 e5 chu2-sek8 e5 chhu3. I khoaN3-kiN3 chong3-sek e5 gak8-tui7 kap kui toa7 tin7 lang5 teh long7-long7-kun2,  24) chiu7 kong2, “Lin2 long2 chhut-khi3! chit e5 cha-bou2-gin2-na2 m7-si7 si2-khi3, si7 teh khun3.” In chiu7 ka7 I thi2-chhio3.  25) Chit8-e7 koaN2 cheng3-lang5 chhut-khi3 liau2-au7, Ia5-sou chiu7 jip8-khi3 cha-bou2-gin2-na2 e5 pang5-keng lai7 khan i e5 chhiu2, i chiu7 peh khi2-lai5.  26) Chit e5 siau-sit chiu7 thoan5 kau3 chit e5 te7-hng e5 kok sou2-chai7 khi3.

Ia5-sou i-ho2 nng7 e5 chheN-me5-e5:
	27) Ia5-sou li7-khui hia koh ke3-siok8 teh kiaN5 e5 si5, u7 nng7 e5 chheN-me5-e5 toe3 I khi3. In toa7-siaN hoah kong2, “Tai7-pit8 e5 kiaN2-sun, kho2-lin5 goan2!”  28) Ia5-sou jip8-khi3 chhu3-lai7, chheN-me5-e5 chiu7 lai5-kau3 I e5 bin7-cheng5. Ia5-sou ka7 in kong2, “Lin2 siong-sin3 kong2 Goa2 e7-tang3 cho3 chit hang7 tai7-chi3 si7 bo5?” In ka7 I kong2, “Sin-seN a3! Li2 it-teng7 e7!”  29) Ia5-sou chiu7 bong in e5 bak8-chiu kong2, “Chiau3 lin2 sou2 sin3 e5, ka7 lin2 seng5-chiu7.”  30) In e5 bak8-chiu chiu7 u7 khoaN3-kiN3. Ia5-sou giam5-kim3 in kong2, “Lin2 chhian-ban7 m7-thang hou7 lang5 chai-iaN2 chit hang7 tai7-chi3.”  31) Tan7-si7 in chit8-e7 chhut-khi3, chiu7 khi3 hit te7-hng e5 kok sou2-chai7 soan-thoan5 Ia5-sou e5 tai7-chi3.

Ia5-sou i-ho2 chit8 e5 e2-kau2-e5:
	32) Ia5-sou kap in teh-boeh chhut-khi3 e5 si5, u7 lang5 chhoa7 chit8 e5 tioh8-iau be7 kong2-oe7 e5 lang5 lai5 Ia5-sou hia.  33) Hit e5 iau-mou5 chit8-e7 hou7 Ia5-sou koaN2 chhut-khi3, hit e5 lang5 chiu7 sui5-si5 e7 kong2-oe7. Cheng3-lang5 long2 tioh8-kiaN kong2, “Ti7 i2-sek-liat8 goan2 iau2 m7-bat khoaN3-kiN3 chhin-chhiuN7 chit khoan2 e5 tai7-chi3.”  34) Tan7-si7 Hoat-li7-sai3-phai3 e5 lang5 kong2, “I si7 oa2-kho3 Mou5-kui2-ong5 e5 se3-lek8 lai5 teh koaN2-kui2.”

Ia5-sou lin5-gin2 cheng-lang5:
	35) Ia5-sou kiaN5-thau3 kok siaN5-chhi7 kok hiong-chhoan, toa3 in e5 hoe7-tng5 lai7 kau3-hun3 lang5, soan-iong5 Thian-kok e5 Hok-im, i-ho2 it-chhe3 e5 cheng3-thau5 peN7-thiaN3.  36) I chit8-e7 khoaN3-kiN3 hiah toa7 tin7 e5 kun5-chiong3, chiu7 lin5-bin2 in; in-ui7 in iu-chhiu5 song3-khi3, chhin-chhiuN7 bo5 bok8-chia2 e5 iuN5-kun5.  37) Ia5-sou chiu7 ka7 I e5 bun5-tou5 kong2, “Tioh8 siu-koah e5 chin hong-hu3, tan7-si7 siu-koah e5 kang-lang5 chin chio2.  38) Sou2-i2 lin2 tioh8 kiu5 chhan5-thau5-ke phai3 khah che7 kang-lang5 khi3 ka7 i siu-seng5.”

Te7 10 ChiuN

Ia5-sou e5 chap8-ji7 e5 su3-tou5: (Kho2 3:13-19; Lou7 6:12-16)
	1) Ia5-sou tiau3-chip I e5 chap8-ji7 e5 bun5-tou5 lai5, siuN2-su3 in koan5-peng3 thang koaN2 sia5-sin5 i2-kip8 i-ti7 it-chhe3 e5 cheng3-thau5 peN7-thiaN3.  2) Chit chap8-ji7 e5 Su3-tou5 e5 mia5 chiu7-si7:
	Te7-it e5 si7 Se-bun5, (piat8-ho7 kio3-cho3 Pi2-tek); kap i e5 sio2-ti7 An-tek-liat8; Se-pi2-thai3 e5 kiaN2 Nga2-kok; kap i e5 sio2-ti7 Iok-han7;  3) Hui-lek8, kap Pa-to-lo5-mai2; To-ma2, kap thiu-soe3 e5 lang5 Ma2-thai3; Nga2-kok, chiu7-si7 A-lek8-hui e5 kiaN2, kap Tat8-thai3;  4) Ai3-kok tong2-oan5 e5 Se-bun5; kap au7-lai5 chhut-be7 Ia5-sou hit e5 Ka-liok8 e5 Iu5-tai7.

Chap8-ji7 Su3-to5 e5 su3-beng7: (Kho2 6:7-13; Lou7 9:1-6)
	5) Ia5-sou chhe-phai3 chit chap8-ji7 e5 lang5 chhut-khi3, hoan-hu3 in kong2: “M7-thang hong2-bun7 Goa7-pang-lang5 e5 te7-hng, ia7 m7-thang jip8-khi3 Sat-ma2-li7-a-lang5 e5 siaN5-chhi7.  6) Lin2 eng-kai tioh8 khi3 chhoe7 I2-sek-liat8-chok8 sit-be5 e5 iuN5.  7) Lin2 tioh8 na2 kiaN5 na2 soan-iong5 kong2, ‘Thian-kok teh-boeh kau3 a3!’  8) Tioh8 i-ti7 peN7-lang5, hou7 si2-lang5 kok-oah8, tioh8 i-ho2 ba5-hong-peN7 e5 lang5, tioh8 koaN2-kui2.  Lin2 bian2-hui3 tit-tioh8 e5, ia7 tioh8 bian2-hui3 hou7 lang5.  9) Te7-a2 lai7 m7-thang toa3 kim, gin5 a2-si7 tang5-chiN5;  10) m7-thang toa3 li2-heng5-te7, m7-thang ke toa3 lai7-saN, m7-thang toa3 e5, m7-thang giah8 koai2-a2; in-ui7 cho3-kang e5 lang5 tit-tioh8 i sou2 su-iau3 e5 si7 tong-jian5 e5.”
	11) “Lin2 bo5-lun7 jip8-khi3 tah chit8 e5 siaN5-chhi7, tah chit8 e5 hiong-chhoan, tioh8 chhoe7 khoaN3 u7 sim2-mih sek-tong3 e5 lang5, chiu7 toa3 in chhu3, toa3 kau3 lin2 li7-khui hit e5 te7-hng.  12) Lin2 jip8-khi3 i e5 chhu3, tioh8 ka7 hit e5 ka-teng5 e5 lang5 kong2, ‘Goan7 lin2 peng5-an.’  13) Hit e5 ka-teng5 na7 e7 kham-tit, lin2 e5 chiok-hok chiu7 e7 seng5-hau7; na7 be7 kham-tit, lin2 e5 chiok-hok chiu7 e7 to3-tng2 lai5 kui lin2.  14) Na7 u7 lang5 m7 hoan-geng5 lin2, m7 thiaN lin2 kong2 e5 oe7, lin2 li7-khui hit keng chhu3 a2-si7 hit e5 siaN5-chhi7 e5 si5, kha e5 thou5-hun2 long2 tioh8 poaN7 hou7 i chheng-khi3.  15) Goa2 sit8-chai7 ka7 lin2 kong2, chai7 Sim2-phoaN3 e5 Jit8-chi2, hit e5 siaN5-chhi7 sou2 siu7 e5 chek-hoat8, it-teng7 e7 pi2 Sou2-to-ma2 kap Gou5-mou5--lah8-siaN5 sou2 siu7 e5 khah tang7!”

Pek-hai7 e5 lai5-lim5: (Kho2 13:9-13; Lou7 21:12-17)
	16) Lin2 tioh8 chu3-i3 thiaN! Goa2 chhe-phai3 lin2 chhut-khi3, chhin-chhiuN7 sang3 iuN5 jip8-khi3 chhai5-long5 e5 tiong-kan. Sou2-i2 lin2 tioh8 chhin-chhiuN7 choa5 hiah-nih8 leng5-khiau2, chhin-chhiuN7 hun2-chiau2 hiah-nih8 sun5-liong5.  17) Tioh8 hong5-pi7, in-ui7 lang5 e7 liah8 lin2 khi3 kau hou7 kong-gi7-hoe7, ia7 e7 toa3 in e5 hoe7-tng5 eng7 piN phah lin2.  18) Peng3-chhiaN2 lin2 e7 in-ui7 Goa2 e5 ian5-kou3 hou7 lang5 thoa-khi3 kau3 chong2-tok kap kun-ong5 e5 bin7-cheng5, hou7 lin2 u7 ki-hoe7 thang tui3 Iu5-thai3-lang5 kap goa7-pang-lang5 ui7 Goa2 cho3 kian3-cheng3.  19) In liah8 lin2 khi3 sim2-phoaN3 e5 si5, lin2 m7-bian2 hoan5-lo2 boeh an3-choaN2 kong2, a2-si7 boeh kong2 sim2-mih; in-ui7 hit e5 si5 na7 kau3, Seng3 Leng5 e7 chi2-si7 lin2 tioh8 kong2 sim2-mih.  20) Su7-sit8-siong7 teh kong2-oe7 e5 m7-si7 lin2 ka-ti7, si7 lin2 Thian-hu7 e5 Segn3 Leng5 toa3 ti7 lin2 lai7-bin7 teh kong2 e5.”
	21) “HiaN-ti7 e7 chhut-be7 hiaN-ti7 hou7 i khi3 si2. Lau7-pe7 ia7 e7 an2-ne hou7 i e5 kiaN2-ji5 khi3 si2. Kia2-ji5 e7 khi2-lai5 kong-kek pe7-bo2, kau in khi3 hou7 lang5 chhu2-si2.  22) Lin2 ui7-tioh8 Goa2, e7 hou7 cheng3-lang5 oan3-hin7. Tan7-si7 kian-jim2 kau3 choe3-au7 e5 lang5, it-teng7 e7 tit-tioh8 kiu3.  23) Lang5 na7 ti7 chit e5 siaN5-chhi7 pek-hai7 lin2, lin2 tioh8 chau2-khi3 pat8 e5 siaN5-chhi7. Goa2 sit8-chai7 ka7 lin2 kong2, lin2 iau2-boe7 kiaN5-thau3 I2-sek-liat8 mui2 chit8 e5 siaN5-chhi7, Jin5-chu2 chiu7 e7 kau3.”
	24) “Bo5 chit8 e5 hak8-seng pi2 lau7-su khahgau5, bo5 chit8 e5 lou5-pok8 pi2 chu2-lang5 khah toa7.  25) Hak8-seng na7 e7-tang3 chhin-chhiuN7 lau7-su, lou5-pok8 na7 e7-tang3 chhin-chhiuN7 chu2-lang5, an2-ne chiu7 tioh8 boan2-chiok a3. Chit8 ke e5 chu2-lang5 na7 hou7 lang5 me7 cho3 kui2-ong5 Piat8-se-pok, i e5 ka-chok8 kam2 be7 hou7 lang5 me7 koh-khah phaiN2-thiaN!”

Tioh8-keng3-ui3 Siong7-chu2: (Lou7 12:2-7)
	26) “Sou2-i2 lin2 m7-thang kiaN hiah-e5 lang5. Mui2 chit8 hang7 kham3-bat8 e5 su7, au7-lai5 it-teng7 e7 lou7-hian7 chhut-lai5. Mui2 chit8 hang7 pi3-bit8 e5 su7, au7-lai5 it-teng7 e7 hou7 lang5 chai-iaN2.  27) Goa2 ti7 am3-tiong ka7 lin2 kong2 e5, lin2 tioh8 toa3 kng-thiN peh8-jit8 e5 sou2-chai7 kong2 chhut-lai5. Se3-siaN ka7 lin2 kong2 e5, tioh8 toa3 chhu3-teng2 kong-khai soan-pou3 chhut-lai5.  28) M7-bian2 kiaN hiah-e5 chi2-u7 e7-tang3 sat-hai7 jiok8-sin, tan7-si7 bo5 leng5-lek8 thang hai7-si2 leng5-hun5 e5 lang5. Chi2-u7 tioh8 kiaN Siong7-chu2. I u7 leng5-lek8 e7-tang3 hui2-biat8 ti7 te7-gak8 e5 leng5-hun5 kap jiok8-sin.  29) Chit8 kak-gin5 kam2 m7-si7 e7-tang3 be2 nng7 chiah chhek-chiau2-a2? Tan7-si7 na7 bo5 lin2 e5 Thian-hu7 e5 tong5-i3, lian5 chit8 chiah chhek-chiau2-a2 ia7 be7 poah8 loh8-lai5 thou5-kha.  30) Thian-hu7 lian5 lin2 e5 thau5-mng5 ma7 chit8 ki chit8 ki ka7 lin2 sng3 koe3 a3.  31) Sou2-i2 lin2 chian-ban7 m7-bian2 kiaN, in-ui7 lin2 pi2 kui tin7 e5 chhek-chiau2-a2 koh-khah u7 ke3-tat8!”

Kong-khai seng5-jin7 Ki-tok: (Lou7 12:8-9)
	32) “It-chhe3 ti7 lang5 e5 bin7-cheng5 kong-khai seng5-jin7 Goa2 e5 lang5, Goa2 ia7 boeh toa3 Goa2 e5 Thian-hu7 e5 bin7-cheng5 seng5-jin7 i.  33) It-chhe3 ti7 lang5 e5 bin7-cheng5 m7 seng5-jin7 Goa2 e5 lang5, Goa2 toa3 Goa2 e5 Thian-hu7 e5 bin7-cheng5 ia7 m7 seng5-jin7 i.”

M7-si7 ho5-peng5, si7 to-kiam3: (Lou7 12:51-53; 14:26-27)
	34) “M7-thang siuN7 kong2 Goa2 lai5 si7 boeh hou7 se3-kan ho5-peng5; Goa2 lai5 m7-si7 toa3 ho5-peng5 lai5, si7 toa3 to-kiam3 lai5.  35) Goa2 lai5 chiu7-si7 boeh hou7 kiaN2 ngou2-gek8 i e5 lau7-pe7, hou7 cha-bou2-kiaN2 hoan2-khong3 i e5 lau7-bo2, hou7 sim-pu7 hoan2-gek8 i e5 ta-ke;  36) su7-sit8-siong7 lang5 e5 tek8-jin5 chiu7-si7 i ka-ti7 ke -lai7 e5 lang5.”
	37) “Keng3-ai3 pe7-bo2 iaN5-koe3 keng3-ai3 Goa2 e5 lang5, be7-kham-tit cho3 Goa2 e5 bun5-tou5; thiaN3 kiaN2-ji5 khah iaN5-koe3 keng3-ai3 Goa2 e5, be7-kham-tit cho3 Goa2 e5 bun5-tou5.  38) M7 poe7 ka-ti7 e5 sip8-ji7-ke3 lai5 toe3 Goa2 kiaN5 e5 lang5, ia7 be7-kham-tit cho3 Goa2 e5 bun5-tou5.  39) Ai3 po2-choan5 ka-ti7 e5 seN3-mia7 e5 lang5, tian-to3 e7 song3-sit seN3-mia7; ui7-tioh8 Goa2 lai5 hi-seng ka-ti7 e5 seN3-mia7 e5 lang5, tian-to3 e7 tit-tioh8 seN3-mia7.”

Po3-siuN2: (Kho2 9:41)
	40) “Hoan-geng5 lin2 e5 lang5 chiu7-si7 hoan-geng5 Goa2; hoan-geng5 Goa2 e5 lang5 chiu7-si7 hoan-geng5 chhe-phai3 goa2 lai5 Hit-ui7.  41) Chiong chit8 e5 tai7-gian5-jint, khoaN3-cho3 tai7-gian5-jin5 lai5 ka7 i hoan-geng5 e5 lang5, e7 hun-hiong2 tai7-gian5-jin5 e5 po3-siuN2; chiong chit8 e5 gi7-jin5, khoaN3-cho3 gi7-jin5 lai5 ka7 i hoan-geng5 e5 lang5, e7 hun-hiong2 gi7-jin5 e5 po3-siuN2.  42) Goa2 sit8-chaik7a lin2 kong2, na7 u7 lang5 tai3-liam7 i si7 Goa2 e5 bun5-tou5, lai5 phang5 chit8 poe leng2-chui2 hou7 bun5-tou5 tiong siong7 se3 e5 chit8 e5 lim, chit e5 lang5 it-teng7 e7 tit-tioh8 po3-siuN2.”

Te7 11 ChiuN

Si-sian2-chia2 Iok-han7 e5 Su3-chia2: (Lou7 7:18-35)
	1) Ia5-sou ka7 I chap8-ji7 e5 bun5-tou5 hoan-hu3 chiah-e5 tai7-chi3 liau2-au7, chiu7 li7-khui hia, khi3 hu7-kin7 e5 siaN5-chhi7 kau3-hun3 lang5, tui3 in soan-iong5 Hok-im.
	2) Iok-han7 ti7 kaN-gak8 lai7 thiaN-kiN3 Ki-tok sou2 cho3 e5 tai7-chi3, chiu7 chhe i e5 bun5-tou5 khi3 mng7 Ia5-sou kong2,  3) “Li2 chiu7-si7 Iok-han7 sou2 kong2 teh-boeh lai5 Hit-ui7 a2 m7-si7? A2-si7 goan2 tioh8 koh tan2 leng7-goa7 chit8 ui7?”  4) Ia5-sou in3 kong2: “Chiong lin2 sou2 khoaN3-kiN3, sou2 thiaN-kiN3 e5, tng2-khi3 ka7 Iok-han7 po3-ko3:  5) chiu7-si7 chheN-me5-e5 u7 khoaN3-kiN3, pai2-kha-e5 e7 kiaN5-lou7, ba5-hong-peN7 e5 lang5 ho2-khi3, chhau3-hiN7-lang5 u7 thiaN-kiN3, si2-lang5 koh-oah8 khi2-lai5, san3-chhiah-lang5 thiaN-tioh8 Hok-im a.  6) Bo5 hoai5-gi5 Goa2 e5 lang5, sit8-chai7 u7 hok-khi3!"
	7) Iok-han7 e5 bun5-tou5 teh-boeh tng2-khi3 e5 si5, Ia5-sou khai-si2 tui3 cheng3-lang5 kong2-khi2 Iok-han7 e5 tia7-chi3. I kong2: “Lin2 chhut-khi3 khong3-ia2 si7 boeh khoaN3 sim2-mih? Si7 hou7 hong chhoe tin2-tang7 e5 lou5-tek a2 m7-si7?  8) Lin2 kiu3-keng3 si7 chhut-khi3 khoaN3 sim2-mih? Si7 khi3 khoaN3 chheng7 chhia-hoa e5 i-hok8 e5 lang5 a2 m7-si7? Na7-si7 chheng7 chit khoan2 chhia-hoa e5 i-hok e5 lang5 si7 toa3 ti7 ong5-kiong lai7!  9) An2-ne lin2 kiu3-keng3 si7 chhut-khi3 boeh khoaN3 sim2-mih? Si7 boeh khoaN3 tai7-gian5-jin5 a2 m7-si7? Si7 la3! Goa2 ka7 lin2 kong2, i pi2 tai7-gian5-jin5 koh-khah ui2-tai7.  10) Koan-he7 chit e5 lang5, Seng3-keng u7 ki3-chai3 kong2:
‘Lin2 khoaN3, Goa2 boeh chhe Goa2 e5 su3-chia2 cho3 Li2 e5 thau5-cheng5. I boeh cho3 Li2 e5 sian-hong chun2-pi7 Li2 e5 to7-lou7.’
11) goa2 sit8-chai7 ka7 lin2 kong2, iu2-su2 i2-lai5 m7-bat u7 chit8 e5 lang5 pi2 si-sian2-chia2 Iok-han7 koh-khah ui2-tai7. Tan7-si7 chai7 thian-kok siong7 se3 e5, iau2 pi2 i koh-khah ui2-tai7.  12) Tui3 si-sian2-chia2 Iok-han7 chhut-lai5 thoan5-to7 hit e5 si5 kau3 hian7-chai7, Thian-kok siu7 tioh8 kiong5-beng2 e5 kong-kek, Kiong5-beng2 e5 lang5 kek-liatboeh8 chhiuN2-toat8 Thian-kok.  13) In-ui7 chiong3 tai7-gian5-jin5 i2-kip8 Mou5-se e5 Lut8-hoat long2 i7-gian5 kau3 Iok-han7 e5 si5 ui5-chi2.  14) Lin2 na7 goan7-i3 chiap-siu7 chiah-e5 i7-gian5, Iok-han7 chiu7-si7 hit-ui7 it-teng7 boeh lai5 e5 I2-li7-a.  15) U7 hiN7-khang thang thiaN e5 lang5, tioh8 thiaN!”
	16) “Chit e5 se3-tai7 e5 lang5 Goa2 tau3-te2 tioh8 eng7 sim2-mih lai5 pi2-pheng7? In tu2 chhin-chhiuN7 chit8 tin7 gin2-na2 che7 ti7 chhi7-tiuN5 lai7 teh tui3 in e5 tang5-phoaN7 hoah kong2:
17) ‘goan2 ui7-tioh8 lin2 chau3 kiat-hun e5 im-gak8, lin2 ia7 bo5 boeh thiau3-bu2; goan2 ui7-tioh8 lin2 chhiuN3 chong3-sek e5 ai-koa, lin2 ia7 bo5 boeh pi-siong!’
18) Iok-han7 lai5, ia7 kim3-chiah8 ia7 bo5 lim-chiu2, lang5 chiu7 kong2, ‘I teh khi2-siau2!’  19) Jin5-chu2 lai5, ia7 u7 chiah8 ia7 u7 lim, lang5 chiu7 kong2, ‘Li2 khoaN3! chit e5 tham-chiah8 houN3-chiu2 e5 lang5, si7 thiu-soe3 e5 lang5 kap choe7-jin5 e5 peng5-iu2!’ Tan7-si7 Siong7-chu2 e5 ti3-hui7 si7 eng7 hit e5 ti3-hui7 e5 seng5-ko2 lai5 cheng3-sit8 e5.”

M7 hoe3-kai2 e5 siaN5-chhi7: (Lou7 10:13-15)
	20) Ia5-sou i2-keng ti7 hiah-e5 siaN5-chhi7 cho3 hiah che7 sin5-chek, tan7-si7 in iau2-ku2 long2 bo5 hoe3-kai2, sou2-i2 I chiu7 chek-pi7 in kong2:  21) “Ko-liap8-sin3-lang5 a3, lin2 u7 chai-ho7! Pek-sai3-tai7-lang5 a3, lin2 u7 chai-ho7! In-ui7 ti7 lin2 e5 tiong-kan sou2 cho3 e5 sin5-chek, na7 ti7 Chhui-lo5 kap Se-tun3 cho3, in cha2-cha2 chiu7 chheng7 moa5-saN sam2 hoe2-hu lai5 hoe3-kai2 a3.  22) Goa2 koh ka7 lin2 kong2, chai7 Sim2-phoaN3 e5 Jit8, Chhui-lo5 kap Se-tun3 e7 pi2 lin2 siu7 khah khin e5 heng5-hoat8!  23) Iah li2, Ka-pek-long5 a3! Li2 siuN7 boeh siu7 theh8-ko kau3 thiN-teng2 a2 m7-si7? Li2 it-teng7 e7 pi7 tan3 loh8-khi3 kau3 im-kan, in-ui7 ti7 lin2 tiong-kan sou2 cho3 e5 sin5-chek, na7 ti7 Sou2-to-ma2 cho3, chit e5 siaN5 it-teng7 e7 chun5-chai7 kau3 kin-na2-jit8.  24) Goa2 koh keng2-ko3 lin2, chai7 Sim2-phoaN3 e5 Jit8, Sou2-to-ma2 e7 pi2 lin2 siu7 khah khin e5 heng5-hoat8!”

Lai5 Goa2 chia an-sek: (Lou7 10:21-22)
	25) Hit e5 si5 Ia5-sou ki5-to2 kong2: “Hu7-chhin, thiN-te7 e5 Chu2-chaiN2 a3! Goa2 kam2-sia7 Li2, in-ui7 Li2 chiong chiah-e5 su7, tui3 u7 ti3-hui7 kap u7 hak8-bun7 e5 lang5 am-kham3 khi2-lai5, tui3 tan-sun5 e5 lang5 khe2-si7 chhut-lai5.  26) Hu7-chhin a3! Goa2 sit8-chai7 kam2-sia7 Li2, in-ui7 che long2 si7 chiau3 Li2 e5 ho2-i3 lai5 cho3 e5.”
	27) “Goa2 e5 Thian-hu7 i2-keng chiong it-chhe3 long2 kau-thok goa2.  Thian-hu7 i2-goa7 bo5 lang5 chin-chiaN3 bat KiaN2. Ti5-liau2 KiaN2 kap KiaN2 sou2 boeh khe2-si7 e5 lang5 i2-goa7, bo5 lang54 chin-chiaN3 bat Thian-hu7.”
	28) Lin2 chiah-e5 teh lo5-khou2 taN tang7-taN3 e5, long2 tioh8 lai5 chhoe7 Goa2. Goa2 chiu7 boeh hou7 lin2 the5-sin5 kai2-lo5.  29) In-ui7 Goa2 e5 sim-koaN un-jiu5 khiam-sun3, sou2-i2 lin2 tioh8 gia5 Goa2 e5 ke5 lai5 tui3 Goa2 hak8-sip8, lin2 e5 leng5-hun5 chiu7 e7 tit-tioh8 peng5-an.  30) Goa2 e5 ke5 si7 iong5-i7 gia5 e5. Goa2 boeh hou7 lin2 taN e5 taN3 si7 khin-sang e5.”

Te7 12 ChiuN

Koan-he7 An-hioh-jit8 e5 pian7-lun7: (Kho2 2:23-28; Lou7 6:1-5)
	1) U7 chit8 e5 An-hioh-jit8, Ia5-sou tui3 beh8-a2-hng5 keng-koe3. I e5 bun5-tou5 pak-tou2 iau, chiu7 khai-si2 tiah beh8-a2-sui7 lai5 chiah8.  2) Hoat-li7-sai3-phai3 e5 lang5 chit8-e7 khoaN3-kiN3, chiu7 ka7 Ia5-sou kong2, “Li2 khoaN3! Li2 e5 bun5-tou5 cho3 An-hioh-jit8 sou2 m7 eng-kai cho3 e5 tai7-chi3.”  3) Ia5-sou chiu7 in3 kong2: “Lin2 kam2 m7-bat thak8-tioh8 koan-he7 Tai7-pit8 kap i e5 pou7-ha7 pak-tou2 iau e5 si5 sou2 cho3 e5 tai7-chi3?  4) I jip8-khi3 Siong7-chu2 e5 seng3-tian7 chiah8 che3-toaN5-teng2 e5 mi7-pau. chiau3 Lut8-hoat chi2-u7 che3-si chiah u7 chu-keh thang chiah8 hian3-che3 e5 mi7-pau. Tai7-pit8 kap i e5 pou7-ha7 m7 eng-kai chiah8.  5) A2-si7, Lin2 kam2 m7-bat ti7 Mou5-se e5 Lut8-hoat thak8-tioh8 kong2, mui2 chit8 e5 An-hioh-jit8 che3-si ti7 seng3-tian7 lai7 ui7-tioh8 hian3-che3, sit8-che3-siong7 u7 hoan7-tioh8 An-hioh-jit8 e5 Lut8-hoat, tan7-si7 bo5 sng3-cho3 hoan7-hoat.  6) TaN Goa2 ka7 lin2 kong2, ti7 chia u7 chit8 hang7 pi2 Seng3-tian7 koh-khahtiong7-iau3 e5 tai7-chi3.  7) “Goa2 sou2 ai3 e5 m7-si7 che3-hian3, si7 jin5-chu5.’ Lin2 na7 chin-chiaN3 u7 liau2-kai2 chit ku3 oe7 i3-su3, lin2 chiu7 be7 ka7 bo5 choe7 e5 lang5 teng7-choe7;  8) in-ui7 Jin5-chu2 si7 An-hioh-jit8 e5 Chu2.”

Ia5-sou i-ho2 khoe5-chhiu2-e5: (Kho2 3:1-6; Lou7 6:6-11)
	9) Ia5-sou li7-khui hit e5 sou2-chai7, jip8-khi3 in e5 hoe7-tng5.  10) Ti7 hia tu2 u7 chit8 e5 khoe5-chhiu2 e5 lang5. U7 chit8-koa2 lang5 siuN7-boeh chhoe7 khang-phang7 lai5 ko3 Ia5-sou, chiu7 mng7 I kong2, “An-hioh-jit8 i-peN7 u7 hap8-hoat a2 bo5?”  11). Ia5-sou in3 kong2: “Ka2-su2 lin2 tiong-kan u7 lang5 u7 chit8 chiah iuN5-a2, An-hioh-jit8 poah8 loh8-khi3 chhim-khut e5 lai7-bin7, lin2 kam2 be7 ka7 i thoa khi2-lai5?  12) Lang5 pi2 iuN5-a2 ke chin u7 ke3-tat8! Sou2-i2 An-hioh-jit8 cho3 ho2-su7 si7 hap8-hoat e5.”  13) Ia5-sou chiu7 ka7 hit e5 lang5 kong2, “Chhiu2 chhun chhut-lai5!” I chit8-e7 chhun chhut-khi3, hit ki chhiu2 chiu7 hok8-goan5 kap i iau2 chit8 ki chhiu2 kang7-khoan2.  14) Hoat-li7-sai3-phai3 e5 lang5 chhut-khi3, chiu7 ke3-bou5 boeh an3-choaN2 lai5 hai7-si2 Ia5-sou.

Siong7-chu2 sou2 keng2-soan2 e5 lou5-pok8:
	15) Ia5-sou chai-iaN2 in e5 ke3-bou5, chiu7 li7-khui hit e5 sou2-chai7. U7 chin-che7 lang5 toe3 I khi3. I i-ho2 in it-chhe3 u7 peN7 e5 lang5.  16) Tan7-si7 I kim3-chi2 in m7-thang kong-piau2 I e5 sin-hun7.  17) Che si7 ui7-tioh8 boeh eng3-giam7 tai7-gian5-jin5 I2-sai3-a sou2 kong2 e5 oe7, kong2:
18) “Li2 khoaN3, Goa2 e5 lou5-pok8, I si7 Goa2 keng2-soan2 e5.  I si7 Goa2 sou2 thiong2-ai3 e5 . Goa2 chin-chiaN3 kah-i3 e5.  Goa2 boeh chiong Goa2 e5 Seng3 Leng5 siuN2-su3 I.  I e7 tui3 ban7-bin5 soan-pou3 Goa2 e5 sim2-phoaN3.  19) I bo5 bopeh cheng-lun7, ia7 bo5 boeh toa7-siaN jiang2.  I ia7 bo5 boeh toa3 ke-lou7 toa7-siaN ian2-kang2.  20) Khiau khi3 e5 lou5-tek-a2, I bo5 boeh at-chih8.  Teh-boeh hoa e5 teng-sim, I ia7 bo5 boeh pun5-sit.  I e7 kian-chhi5 kau3 hou7 kong-gi7 tit-tioh8 seng3-li7.  21) Ban7-bin5 e7 giong2-bong7 I.”

Ia5-sou kap kui2-ong5 Piat8-se-pok: (Kho2 3:20-30; Lou7 11:14-23)
	22) Jian5-au7 u7 lang5 chhoa7 chit8 e5 in-ui7 tioh8-iau, chheN-me5 koh e2-kau2 e5 lang5 lai5 Ia5-sou hia. Ia5-sou ka7 i i-ho2, i chiu7 e7 kong2-oe7, ia7 u7 khoaN3-kiN3.  23) Cheng3-lang5 long2 chin tioh8-kiaN kong2, “Chit e5 lang5 kam2 m7-si7 Tai7-pit8 e5 kiaN2-sun?”  24) Tan7-si7 Hoat-li7-sai3-phai3 e5 lang5 chit8-e7 thiaN kiN3 chiu7 in3 kong2, “Chit e5 lang5 put-ko3 si7 kho3 kui2-ong5 Piat8-se-pok e5 se3-lek8 lai5 teh koaN2-kui2.”  25) Ia5-sou chai-iaN2 in sim-lai7 teh siuN7 e5 tai7-chi3, chiu7 tui3 in kong2: “Kok-ka na7 khi2 lai7-loan7, it-teng7 e7 biat8-bong5. Na7-si7 siaN5-chhi7 a2-si7 ka-t6 khi2 hun-cheng, chiu7 be7-tang3 chun5-siok8.  26) Sat-tan3 na7 koaN2 Sat-tan3, chiu7-si7 ka-ti7 kong-kek ka-ti7, an2-ne Sat-tan3 e5 ong5-kok kam2 khia7 e7 tiau5?  27) Goa2 na7-si7 kho3 Piat8-se-pok e5 se3-lek8 lai5 koaN2-kui2, an2-ne lin2 e5 tou5-te7 si7 kho3 sim2-mih lang5 e5 se3-lek8 lai5 koaN2-kui2? Lin2 ka-ti7 e5 tou5-te7 e7 hoan2-pok lin2 e5 koan-tiam2!  28) Tan7-si7 Goa2 si7 oa2-kho3 Siong7-chu2 e5 Leng5 lai5 koaN2-kui2 e5, an2-ne si7 cheng3-beng5 Siong7-chu2 e5 kok i2-keng lai5-kau3 lin2 e5 tiong-kan a3.”
	29) “Bo5 lang5 e7-tang3 chhim jip8-khi3 iong2-su7 e5 chhu3 kiap i e5 chai5-but8. Na7 boeh, i tioh8 tai7-seng pak8 hit e5 iong2-su7 khi2-lai5, jian5-au7 chiah e7-tang3 kiap i chhu3-lai7 e5 chhai5-but8.”
	30) “Na7 bo5 kap Goa2 kang7 sim-chi3 e5, chiu7-si7 hoan2-tui3 Goa2; bo5 hiap8-chou7 Goa2 e5 kang-chok e5, chiu7-si7 teh pho3-hoai7.  31) In-ui7 an2-ne Goa2 ka7 lin2 kong2: lang5 bo5-lun7 hoan7-tioh8 sim2-mih choe7, lian5 hui2-pong3 e5 choe7, ia7 long2 e7 tit-tioh8 sia3-bian2; tan7-si7 siat-tok8 Seng3 Leng5 e5 choe7 it-teng7 be7 tit-tioh8 sia3-bian2.  32) Lang5 na7 kong2-oe7 kong-kek Jin5-chu2, iau2 e7 tit-tioh8 sia3-bian2; tan7-si7 kong2-oe7 kong-kek Seng3 Leng5 e5, bo5-lun7 ti7 hian7-se3 a2-si7 lai5-se3, to be7 tit-tioh8 sia3-bian2.”

Chhiu7 kap i e5 koe2-chi2: (Lou7 6:43-45)
	33) “Ho2 chhiu7 kiat ho2 koe2-chi2. PhaiN2 chhiu7 kiat phaiN2 koe2-chi2. KhoaN3 koe2-chi2 chiu7 e7-tang3 chai-iaN2 chhiu7 e5 ho2-phaiN2.  34) Lin2 chiah-e5 tok8-choa5 a3! Lin2 beng5-beng5 si7 phaiN2 lang5, an3-choaN2 e7-tang3 kong2 ho2 oe7? In-ui7 lang5 sou2 kong2-chhut e5 oe7, long2 si7 tui3 i e5 sim-koaN liu5-lou7 chhut-lai5 e5.  35) Ho2 lang5 tui3 i ka-ti7 sou2 chek-chu7 e5 liong5-sian7 hian2-chhut liong5-sian7. PhaiN2 lang5 tui3 i ka-ti7 sou2 siu-chun5 e5 sia5-ok lou7-chhut sia5-ok.”
	36) “Goa2 koh ka7 lin2 kong2: lang5 lam7-sam2 kong2 e5 oe7, chai7 Sim2-phoaN3 e5 Jit8-chi2 tak8 ku3 long2 tioh8 hu7 chek-jim7;  37) in-ui7 kin-ki3 li2 sou2 kong2 e5 oe7, boeh sim2-phoaN3 li2 u7 choe7 a2-si7 bo5 choe7.”
	38) U7 kui2-na7 e5 keng-hak8-chia2 kap Hoat-li7-sai3-phai3 e5 lang5 tui3 Ia5-sou kong2, “Lau7-su, goan2 ai3 khoaN3 Li2 cho3 chit8 e5 sin5-chek.”  39) Ia5-sou chiu7 in3-tap in kong2: “Chit e5 se3-tai7 e7 lang5 na2 e7 chiah-nih8 sia5-ok koh bo5 sin3-sim! Lin2 ai3 Goa2 cho3 sin5-chek a2 m7-si7? Tai7-gian5-jin5 Iok-na2 e5 sin5-chek i2-goa7, Siong7-chu2 bo5 boeh siuN2-su3 sin5-chek hou7 chit se3-tai7 e5 lang5 khoaN3!  40) Tu2 chhin-chhiuN7 Iok-na2 saN-me5 saN-jit8 toa3 toa7-hi5 e5 pak-tou2 lai7, Jin5-chu2 ia7 e7 saN-me5 saN-jit8 toa3 thou5-kha-te2.  41) Chai7 Sim2-phoaN3 e5 Jit8-chi2, Ni5-ni5-bi5-lang5 e7 kap chit e5 se3-tai7 e5 lang5 cho3-hoe2 oah8 khi2-lai5 khong3-ko3 chit se3-tai7 e5 lang5; in-ui7 Ni5-ni5-bi5-lang5 thiaN Iok-na2 e5 thoan5-to7 liau2-au7 long2 u7 hoe3-kai2. Lin2 khoaN3, ti7 chia u7 chit8-ui7 pi2 Iok-nakoh2-khah ui2-tai7 e5!  42) Chai7 Sim2-phoaN3 e5 Jit8-chi2, lam5-hng e5 li2-ong5 e7 kap chit se3-tai7 e5 lang5 cho3-hoe2 oah8 khi2-lai5 khong3-ko3 chit se3-tai7 e5 lang5; in-ui7 li2-ong5 u7 tui3 thiN-piN hai2-kak lai5 thiaN Sou2-lo5-bun5-ong5 e5 ti3-hui7 e5 oe7. Lin2 khoaN3, ti7 chia u7 Chit8-ui7 pi2 Sou2-lo5-bun5 koh-khah ui2-tai7 e5!”

Sia5-sin5 to3-tng2 lai5: (Lou7 11:24-26)
	43) “Sia5-sin5 li7-khui lang5 liau2-au7 chiu7 khi3 khong3-ia2 si3-ke3 chhoe7 chit8 e5 sou2-chai7 thang hiu-sek. Sia5-sin5 chhoe7 bo5,  44) chiu7 kong2, ‘Goa2 boeh to3-tng2 khi3 goa2 chhut-lai5 e5 chhu3,’ Tng2-khi3 kau3 hia, khoaN3-kiN3 chhu3-lai7 khang-khang, sau3 kah chin chheng-khi3, ia7 cheng2-li2 kah chin ho2-se3,  45) i chiu7 koh chhut-khi3, chhoa7 chhit e5 pi2 i khah sia5-ok e5 lai5, jip8-khi3 hia cho3-hoe2 toa3. Hit e5 lang5 e5 kiat-kiok8 chiu7 pi2 i2-cheng5 koh-khah pi-chham2. Chit e5 sia5-ok e5 se3-tai7 ia7 e7 chhin-chhiuN7 an2-ne.”

Ia5-sou e5 bo2-chhin kap hiaN-ti7: (Kho2 3:31-35; Lou7 8:19-21)
	46) Ia5-sou iau2 teh tui3 cheng3-lang5 kong2-oe7 e5 si5, I e5 lau7-bo2 kap hiaN-ti7 lai5. In khia7 ti7 goa7-bin7 ai3 boeh kap I kong2-oe7.  47) U7 lang5 ka7 Ia5-sou kong2, “Li2 khoaN3! Li2 e5 lau7-bo2 kap Li2 e5 hiaN-ti7 ti7 goa7-bin7 teh tan2 boeh kap Li2 kong2-oe7.”  48) I chiu7 in3 hit e5 lang5 kong2, “Sim2-mih lang5 si7 Goa2 e5 lau7-bo2? Sim2-mih lang5 si7 Goa2 e5 hiaN-ti7?”  49) I chiu7 chhun-chhiu2 ki2 I hiah-e5 bun5-tou5 kong2: “Li2 khoaN3! Chiah-e5 chiu7-si7 Goa2 e5 lau7-bo2, Goa2 e5 hiaN-ti7!  50) Bo5-lun7 sim2-mih lang5 na7 chun-heng5 Goa2 e5 Thian-hu7 e5 chi2-i3, i chiu7-si7 Goa2 e5 hiaN-ti7, Goa2 e5 chi2-moe7, Goa2 e5 lau7-bo2.”

Te7 13 ChiuN

Ia7 cheng2-chi2 e5 phi3-ju7: (Kho2 4:1-9; Lou7 8:4-8)
	1) Kang7 hit jit8 Ia5-sou chhut-mng5, khi3 kau3 ou5-piN teh che7.  2) In-ui7 u7 chin toa7 tin7 e5 lang5 chu7-chip8 lai5 I hia, I soah tioh8 chiuN7-chun5, che7 ti7 chun5-lai7, cheng3-lang5 long2 khia7 ti7 hoaN7-nih8.  3) Ia5-sou chiu7 eng7 phi3-ju7 ka3-si7 in chin-che7 tai7-chi3.
	I kong2: “U7 chit8 pai2 u7 chit8 e5 long5-hu chhut-khi3 ia7 cheng2-chi2.  4) I teh ia7 cheng2-chi2 e5 si5, u7-e5 ka-lauh8 ti7 lou7-piN, chiau2-a2 poe-lai5, chiu7 ka7 i chiah8 liau2-liau2.  5) U7-e5 ka-lauh8 ti7 chioh8-thau5-a2 te7, thou5-bah chhian e5 sou2-chai7. In-ui7 thou5-bah bo5 chhim, cheng2-chi2 chin kin2 chiu7 puh-ge5.  6) TaN iam7-jit8 chit8-e7 phak8, iN2 soah ta-khi3, in-ui7 kin teng3 bo5 chin chhim.  7) Ia7 u7-e5 ka-lauh8 ti7 chhi3-a2 lai7, chhi3-a2 chit8-e7 toa7-chang5 khi2-lai5, iN2 chiu7 hou7 i hip-si2.  8) Tan7-si7 u7-e5 ka-lauh8 ti7 ho2 e5 thou5-bah, chiu7 kiat-sit8, u7-e5 kiat chit8 pah poe7, u7-e5 kiat lak8-chap8 poe7, u7-e5 kiat saN-chap8 poe7.  9) TaN lin2 u7 hiN7-khang thang thiaN e5 lang5 tioh8 thiaN!”

Ia5-sou eng7 phi3-ju7 e5 bok8-tek: (Kho2 4:10-12; Lou7 8:9-10)
	10) Bun5-tou5 lai5 Ia5-sou hia, mng7 I kong2, “Li2 ka3-si7 in e5 si5, an3-choaN2 tioh8 eng7 phi3-ju7?”  11) Ia5-sou in3 kong2: “In-ui7 Siong7-chu2 i2-keng u7 siuN2-su3 lin2 tek8-koan5 lai5 jim7-sek Thian-kok e5 o3-pi3, tan7-si7 bo5 siuN2-su3 in.  12) In-ui7 tui3 u7 e5 lang5, Siong7-chu2 e7 siuN2-su3 i koh-khah che7, hou7 i hu3-ju7 kah u7 thang chhun. Tan7-si7 tui3 bo5 e5 lang5, lian5 i sou2 u7 e5 chit8-sut-la2 ia7 e7 ka7 i chhiuN2-toat8 khi3.  13) In-ui7 in khoaN3 ia7 khoaN3be7 tioh8, thiaN ia7 thiaN be7 beng5, ia7 thiaN be7 liau2-kai2, sou2-i2 Goa2 chiah tioh8 eng7 phi3-ju7 ka7 in kong2.  14) In tu2-tu2 eng3-giam7 tai7-gian5-jin5 I2-sai3-a sou2 kong2 e5 oe7, kong2:
‘Lin2 thiaN sit8-chai7 u7 teh thiaN, tan7-si7 long2 be7 liau2-kai2; lin2 khoaN3 u7 chu3-i3 teh khoaN3, tan7-si7 long2 be7 beng5-pek8.  15) In-ui7 chit e5 bin5-chok8 e5 sim piN3-cho3 chin tun7; in e5 hiN7-khang piN3-cho3 chin tang7; in e5 bak8-chiu pang3 kheh-kheh; kiaN-liau2 in e5 bak8-chiu u7 khoaN3-kiN3, in e5 hiN7-khang u7 thiaN-kiN3, in e5 sim e7 li2-kai2, in e7 hoe3-kai2, lai5 hou7 Goa2 ka7 in i-ho2 khi3.’”
16) Kong2 kah lin2, lin2 sit8-chai7 chin u7 hok-khi3! In-ui7 lin2 e5 bak8-chiu u7 khoaN3-kiN3. Lin2 e5 hiN7-a2 ia7 u7 thiaN-kiN3.  17) Goa2 sit8-chai7 ka7 lin2 kong: i2-cheng5 u7 chin-che7 tai7-gian5-jin5 kap gi7-jin5 chin ai3 khoaN3 lin2 sou2 teh khoaN3 e5, tan7-si7 khoaN3 bo5 tioh8, chin ai3 thiaN lin2 sou2 teh thiaN e5, tan7-si7 thiaN bo5 tioh8.”

Ia5-sou kai2-sek ia7 cheng2-chi2 e5 phi3-ju7: (Kho2 4:13-20; Lou7 8:11-15)
	18) “TaN lin2 tioh8 chu3-i3 thiaN Goa2 kai2-sek chit e5 ia7 cheng2-chi2 e5 phi3-ju7.  19) ThiaN Thian-kok e5 to7-li2, bo5 sit8-chai7 liau2-kai2, chit khoan2 e5 lang5, si7 chhin-chhiuN7 ia7 ti7 lou7-piN e5 cheng2-chi2. Mou5-kui2 chit8-e7 kau3, chiu7 chiong ia7 ti7 i sim-lai7 e5 to7-li2 ka7 i chhiuN2-khi3.  20) Chit8-e7 thiaN-tioh8 to7-li2 chiu7 sui5-si5 hoaN-hi2 chiap-siu7, chit khoan2 e5 lang5, si7 chhin-chhiuN7ia7 ti7 chioh8-thau5-a2 te7 e5 cheng2-chi2.  21) Chit e5 cheng2-chi2 bo5 teng3-kin, sou2-i2 oah8 be7 ku2, chhin-chhiuN7 an2-ne, chit khoan2 lang5 it-tan3 ui7-tioh8 chin-to7 lai5 tu2-tioh8 kan-lan5 a2-si7 pek-hai7, sui5-si5 chiu7 pang3-sak to7-li2.  22) ThiaN tioh8 to7-li2 liau2-au7, in-ui7 siu7-tioh8 chit se3-kan e5 khoa3-li7 i2-kip8 chiN5-chai5 e5 be5-hek8, chiong sou2 thiaN e5 to7-li2 jia-kham3 khi2-lai5, soah long2 be7 kiat koe2-chi2, chit khoan2 e5 lang5, si7 chhin-chhiuN7 ia7 ti7 chhi3-a2 lai7 e5 cheng2-chi2.  23) Tan7-si7 thiaN to7-li2 e7 li2-kai2 e5 lang5, si7 chhin-chhiuN7 ia7 ti7 ho2 thou5-bah e5 cheng2-chi2; u7-e5 kiat-sit8 chit8 pah poe7, u7-e5 lak8-chap8 poe7, u7-e5 saN-chap8 poe7.”

Phe7-a2 e5 phi3-ju7:
	24) Ia5-sou koh ka7 in kong2 chit8 e5 phi3-ju7: “Thian-kok chhin-chhiuN7 lang5 chiong ho2 e5 cheng2-chi2 ia7 ti7 i e5 hng5-nih8.  25) U7 chit8 am3 lang5 long2 khun3-khi3 e5 si5, i e5 tek8-jin5 lai5 ka7 i ia7 phe7-a2 toa3 beh8-hng5 lai7 chiu7 chau2-khi3.  26) Beh8-a2 chiam7-chiam7 toa7-chang5, chhut-sui7 e5 si5, phe7-a2 ia7 chhut-hian7.  27) Long5-hu lai5 po3-ko3 i e5 chu2-lang5 kong2: ‘Thau5-ke a3, li2 kam2 m7-si7 ia7 ho2 cheng2-chi2 ti7 li2 e5 hng5-nih8? Hiah-e5 phe7-a2 si7 tui3 tah-ui7 lai5 e5?’  28) chu2-lang5 in3 kong2, “Che si7 tek8-jin5 sou2 cho3 e5.’ Long5-hu chiu7 kong2, ‘An2-ne li2 ai3 goan2 khi3 khau hiah-e5 phe7-a2 khi2-lai5 bo5?’  29) Chu2-lang5 in3 kong2: ‘M7-bian2, kiaN-liau2 lin2 khau phe7-a2 e5 si5, lian5 beh8-a2 soah khau khi2-lai5.  30) Hou7 beh8-a2 kap phe7-a2 tang5-che5 toak7au siu-tang e5 si5, hit e5 si5 goa2 e7 ka7 siu-koah e5 lang5 kong2: lin2 tai7-seng chiong phe7-a2 khau khi2-lai5, khun2 kui pe2 hiat loh8-khi3 hoe2-nih sio. Jian5-au7 chiah chiong beh8-a2 siu jip8-khi3 goa2 e5 chhng-khou3.’”

Koa3-chhai2-chi2 e5 phi3-ju7: (Kho2 4:30-32; Lou7 13:18-19)
	31) Ia5-sou koh ka7 in kong2 leng7-goa7 chit8 e5 phi3-ju7: “Thian-kok chhin-chhiuN7 chit8 liap8 koa3-chhai3-chi2, si7 sou2 u7 e5 cheng2-chi2 tiong siong7-se3 liap8 e5.  32) Lang5 theh8-khi3 ia7 toa3 hng5-nih8, kau3 toa7 chang5 khi2-lai5, pi2 sou2 u7 e5 chhai3-lui7 to khah toa7 chang5, sim7-chi3 chhin-chhiuN7 chhiu7-a2, lian5 khong-tiong e5 chiau2-a2 to poe lai5 hioh toa3 i e5 chhiu7-ki cho3 siu7.”

KaN3-bo2 e5 phi3-ju7: (Lou7 13:20-21)
	33) Ia5-sou koh ka7 in kong2 iau2 chit8 e5 phi3-ju7: “Thian-kok chhin-chhiuN7 kaN3-bo2. Hu7-jin5-lang5 theh8 chit e5 kaN3-bo2 khi3 chham toa3 saN tau2 mi7-hun2 e5 lai7-bin7, hou7 i long2 hoat khi2-lai5.”

Ia5-sou su2-iong7 phi3-ju7: (Kho2 4:33-34)
	34) Ia5-sou tui3 cheng3-lang5 kong2 chiah-e5 tai7-chi3 e5 si5 long2 si7 eng7 phi3-ju7. I tak8-pai2 kap in kong2-oe7 e5 si5, su7-sit8-siong7 long2 u7 eng7 phi3-ju7.  35) I an2-ne cho3 si7 boeh eng3-giam7 tai7-gian5-jin5 sou2 kong2 e5 oe7, kong2: 
“ Goa2 boeh eng7 phi3-ju7 lai5 tui3 in kong2. Goa2 boeh ka7 in kong2 tui3 chhong3-cho7 u2-tiu7 i2-lai5 e5 o3-pi3.”

Ia5-sou kai2-sek phe7-a2 e5 phi3-ju7:
	36) Jian5-au7 Ia5-sou li7-khui cheng3-lang5, jip8-khi3 chhu3-lai7. I e5 bun5-tou5 lai5 ka7 I kong2, “ChhiaN2 Li2 ka7 goan2 kai2-sek hng5-lai7 phe7-a2 e5 phi3-ju7.”  37) I chiu7 ka7 in kong2: “Hit e5 ia7 ho2 cheng2-chi2 e5, si7 teh chi2 Jin5-chu2;  38) hng5 si7 piau2-si7 se3-kai3; ho2 cheng2-chi2 si7 teh chiThian2-kok e5 peh-seN3; phe7-a2 piau2-si7 Mou5-kui2 e5 pou7-ha7;  39) hit e5 lai5 ia7 phe7-a2 e5 tek8-jin5, si7 teh chi2 Mou5-kui2. Siu-tang e5 si5, si7 piau2-si7 se3-kai3 e5 boat8-jit8; siu-koah e5 lang5, si7 teh chi2 thian-sai3.  40) Chai7 se3-kai3 e5 boat8-jit8 sou2 e7 hoat-seng e5 tai7-chi3, tu2 chhin-chhiuN7 phe7-a2 hou7 lang5 khun2 kui pe2 khi2-lai5 eng7 hoe2 sio an2-ne.  41) Jin5-chu2 e7 chhe-phai3 I e5 chiong3 thian-sai3 khi3 I e5 Ong5-kok, chiong it-chhe3 hai7 lang5 hoan7-choe7 e5 lang5 i2-kip8 it-chhe3 put-hoat e5 lang5, ka7 in liah8-liah8 choch3…t tui,  42) ka7 in hiat jip8-khi3 iam7-jiat8 e5 hoe2-io5 lai7. In e7 toa3 hia thi5-khau3 ka7-ge5 chhiat-khi2.  43) Jian5-au7 gi7-jin5 e7 toa3 in e5 Thian-hu7 e5 Ong5-kok chhin-chhiuN7 jit8-thau5 hoat-kng. U7 hiN7-khang thang thiaN e5 lang5, tioh8 chu3-i3 thiaN!”

Un2-chong5 e5 po2-poe3:
	44) “Thian-kok chhin-chhiuN7 po2-poe3 tai5 ti7 hng5-lai7. U7 chit8 e5 lang5 hoat-kian3 tioh8, chiu7 koh ka7 i kham3 khi2-lai5, hoaN-hoaN-hi2-hi2 khi3 be7 i sou2 u7 e5 it-chhe3, khi3 be2 hit te3 heng5.”

Chin-chu e5 chi3-ju7:
	45) “Thian-kok ia7 chhin-chhiuN7 chit8 e5 seng-li2-lang5, teh chhoe7 chin ho2 e5 chin-chu.  46) I chit8-e7 chhoe7-tioh8 chit8 liap3 po2-kui3 e5 chin-chu, chiu7 khi3 be7 i sou2 u7 e5 it-chhe3, lai5 be2 hit liap8 chin-chu.”

Hi5-bang7-a2 e5 phi3-ju7:
	47) “Thian-kok ia7 chhin-chhiuN7 pha ti7 hai2-nih e5 bang7-a2, teh liah8 kok-chiong2 e5 hi5.  48) Bang7 chit8-e7 moa2, hi5-hu chiu7 thoa bang7 khi2-lai5 phiaN5-teng2, che7 loh8-khi3, keng2 ho2 e5, khng3 toa3 na5-a2 lai7; chiong m7-ho2 e5, tan3 hiat-tiau7.  49) Chai7 se3-kai3 e5 boat8-jit8 ia7 e7 chhin-chhiuN7 an2-ne; thian-sai3 e7 chhut-lai5 chiong gi7-jin5 kap phaiN2-lang5 hun-khui,  50) chiong phaiN2-lang5 hiat jip8-khi3 iam7-jiat8 e5 hoe2-io5 lai7. In e7 toa3 hia thi5-khau3 ka7-ge5 chhiat-khi2.”

Sin kap ku7 e5 chin-li2:
	51) Ia5-sou mng7 I e5 bun5-tou5 kong2, “Chiah-e5 kau3-hun3 lin2 e7 beng5-pek8 be7?” In in3 kong2, “E7.”  52) Ia5-sou chiu7 tui3 in kong2: “Sou2-i2 mui2 chit8 e5 keng-hak8-chia2 na7 cheng-thong Thian-kok e5 to7-li2, chiu7 chhin-chhiuN7 chit8 ke e5 chu2-lang5, tui3 i e5 chhng-khou3 poaN sin e5 kap ku7 e5 mih8-kiaN7 chhut-lai5.”

Ia5-sou chai7 Na2-sat-lek8 pi7 khi3-choat8: (Kho2 6:1-6; Lou7 4:16-30)
	53) Ia5-sou kong2 chiah-e5 phi3-ju7 liau2-au7, chiu7 li7-khui hia.  54) I tng2-khi3 ka-ti7 e5 kou3-hiong. I toa3 hoe7-tng5-lai7 kau3-hun3 lang5, hou7 thiaN-kiN3 e5 lang5 chin tioh8-kiaN kong2: “I tui3 tah-ui7 tit-tioh8 chit khoan2 e5 ti3-hui7 kap chit khoan2 cho3 sin5-chek e5 tai7-leng5?  55) Chit e5 lang5 kam2 m7-si7 bak8-chhiuN7 e5 kiaN2? I e5 lau7-bo2 kam2 m7-si7 kio3-cho3 Ma2-li7-a? I e5 hiaN-ti7 kam2 m7-si7 kio3-cho3 Nga2-kok, Iok-sek, Se-bun5 kap Iu5-tai7?  56) I e5 chi2-moe7 kam2 m7-si7 long2 toa3 ti7 lan2 chia? An2-ne I chiah-e5 pun2-leng2 si7 tui3 tah-ui7 lai5 e5?”  57) In chiu7 tui3 I khi2 hoan2-kam2. Tan7-si7 Ia5-sou ka7 in kong2: “Tai7-gian5-jin5 ti7 ka-ti7 e5 kou3-hiong pun2-ke i2-goa7, khi3 kau3 tah-ui7 to siu7 lang5 chun-keng3.”  58) Ia5-sou in-ui7 in bo5 sin3-sim, sou2-i2 ti7 hia bo5 cho3 chin-che7 sin5-chek.

Te7 14 ChiuN

Si-sian2-chia2 Iok-han7 e5 si2-bong5: (Kho2 6:14-29; Lou7 9:7-9)
	1) Hit e5 si5, Ka-li7-li7 Seng2 e5 thong2-ti7-chia2 Hi-lut8 thiaN-kiN3 Ia5-sou e5 mia5-siaN,  2) chiu7 ka7 i e5 pou7-ha7 kong2: “Chit e5 lang5 chiu7-si7 si-sian2-chia2 Iok-han7. I tui3 si2-lang5 e5 tiong-kan koh-oah8 khi2-lai5; sou2-i2 i chiah u7 cho3 chiah-e5 sin5-chek e5 leng5-lek8.”
	3) I2-cheng5 Hi-lut8 u7 liah8 Iok-han7 eng7 lian7-a2 lian7 khi2-lai5, ka7 i koaiN-loh8 kaN-gak8. Hi-lut8 an2-ne cho3 si7 in-ui7 boeh be2 i e5 sio2-ti7 Hui-lek8 e5 bou2 Hi-lo5-ti2 e5 hoan-sim.  4) In-ui7 Iok-han7 u7 siong5-siong5 ka7 Hi-lut8 tiong-ko3 kong2, “Li2 m7 eng-kai chiam3 chit e5 hu7-jin5-lang5 lai cho3 bou2.”  5) Hi-lut8 pun2-lai5 si7 ai3-boeh ka7 i thai5-si2, m7-ku2 kiaN peh-seN3, in-ui7 in long2 siuN7 kong2 Iok-han7 si7 Siong7-chu2 e5 tai7-gian5-jin5.
	6) Chai7 Hi-lut8 cho3 seN-jit8 hit chit8 jit8, Hi-lo5-ti2 e5 cha-bou2-kiaN2 ti7 lai5-pin e5 bin7-cheng5 thiau3-bu2, hou7 Hi-lut8 hui-siong5 hoaN-hi2.  7) In-ui7 an2-ne, Hi-lut8 chiu7 tui3 i soan-se3 kong2: “Li2 bo5-lun7 iau-kiu5 sim2-mih, goa2 long2 boeh hou7 li2!”  8) I hou7 in lau7-bo2 sai2-so7, chiu7 iau-kiu5 kong2, “ChhiaN2 chiong si-sian2-chia2 Iok-han7 e5 thau5-khak he7 toa3 poaN5-nih8, phang5 lai5 hou7 goa2!”  9) Chit8-e7 thiaN-tioh8 an2-ne, ong5 chiu7 chin3-the3 liong2-lan5, m7-ku2 in-ui7 i i2-keng ti7 lai5-pin e5 bin7-cheng5 u7 soan-se3, sou2-i2 i chiu7 beng7-leng7 lang5 chiau3 chit e5 cha-bou2-gin2-na2 e5 iau-kiu5 khi3 cho3.  10) I phai3 chit8 e5 cham2-siu2 khi3 kaN-gak8 cham2 Iok-han7 e5 thau5.  11) Cham2-siu2 chiong Iok-han7 e5 thau5-khak khng3 toa3 poaN5-nih8 san3-lai5 hou7 cha-bou2-gin2-na2. Cha-bou2-gin2-na2 chiu7 phang5 khi3 hou7 in lau7-bo2.  12) Iok-han7 e5 bun5-tou5 chiu7 lai5 siu i e5 sin-si, khi3 ka7 i bai5-chong3, jian5-au7 khi3 ka7 Ia5-sou po3-ko3 sou2 hoat-seng e5 tai7-chi3.

Ia5-sou hou7 gou7-chheng lang5 chiah8 kah pa2: (Kho2 6:30-44; Lou7 9:10-17; Iok 6:1-14)
	13) Ia5-sou thiaN-kiN3 chit e5 tai7-chi3, chiu7 che7-chun5 li7-khui hia, ka7-ti7 chit8 e5 khi3 phian-phiah e5 sou2-chai7. Cheng3-lang5 chai-iaN2, chiu7 li7-khui in e5 siaN5-chhi7 sun7 liok8-lou7 toe3 I khi3.  14) Ia5-sou chit8-e7 loh8-chun5, khoaN3-kiN3 hiahtoa7 tin7 lang5, chiu7 lin5-bin2 in, i-ho2 in tiong-kan u7 peN7 e5 lang5.
	15) Boeh-am3-a2-si5, bun5-tou5 lai5 ka7 I kong2: “Chia si7 chin phian-phiah e5 sou2-chai7, si5-kan ia7 bo5 cha2 a3. ChhiaN2 kai2-san3 cheng3-lang5, thang hou7 in ka-ti7 khi3 chng-thau5 be2 chiah8-mih8.”  16) Ia5-sou hoe5-tap kong2, “M7-bian2 hou7 in khi3; lin2 tioh8 siat-hoat hou7 in chiah8.”  17) Bun5-tou5 tui3 I kong2, “Lan2 chia chi2-u7 gou7 ki mi7-pau kap nng7 boe2 hi5 na7-tiaN7.”  18) Ia5-sou ka7 in kong2, “Lin2 theh8 lai5 hou7 Goa2.”  19) Ia5-sou chiu7 kio3 cheng3-lang5 che7 toa3 chhau2-pou, jian5-au7 theh8 hit gou7 ki mi7-pau kap nng7 boe2 hi5 khi2-lai5, giong2-bong7 thiN lai5 kam2-sia7 Siong7-chu2 siuN2-su3 chiah-e5 chiah8-mih8. Jian5-au7 I chiu7 chiong mi7-pau peh cho3 chit8 te3 chit8 te3, theh8 hou7 bun5-tou5, bun5-tou5 chiu7 pun hou7 cheng3-lang5.  20) Cheng3-lang5 long2 chiah8 kah chin pa2. Au7-lai5 bun5-tou5 chiong chiah8 chhun e5, siu-chip8 khi2-lai5, long2-chong2 u7 chap8-ji7 lang2 moa2-moa2.  21) Chiah8 e5 lang5, hu7-jin5-lang5 kap gin2-na2 bo5 sng3, tai7-iok u7 gou7-chheng lang5.

Ia5-sou kiaN5 chui2-bin7: (Kho2 6:45-52; Iok 6:15-21)
	22) Ia5-sou sui5-si5 kio3 bun5-tou5 che7-chun5 tai7-seng koe3-khi3 hit peng5 poaN7. I ka-ti7 lau5 toa3 hia lai5 kai2-san3 cheng3-lang5.  23) I sang3 cheng3-lang5 tng2-khi3 liau2-au7, chiu7 ka-ti7 chit8 e5 chiuN7-soaN ki5-to2. ThiN i2-keng am3 a3, chi2-u7 I chit8 e5 iau2 ti7 hia.  24) Hit e5 si5 bun5-tou5 sou2 che7 e5 chun5 i2-keng kau3 ou5 e5 tiong-ng a, in-ui7 chiN3-hong, hou7 hong-eng2 phah-lai5 phah-khi3.  25) Thau3-cha2 chha-put-to saN tiam2 hit e5 si5, Ia5-sou kiaN5 chui2-bin7 lai5 kau3 in hia.  26) Bun5-tou5 chit8-e7 khoaN3-kiN3 I ti7 chui2-bin7 teh kiaN5, chiu7 kiaN kah phih8-phih8-chhoah toa7-siaN hoah kong2, “Kui2 lai5 lo3!”  27) Ia5-sou chiu7 sui5-si5 ka7 in kong2, “Lin2 hong3-sim, si7 Goa2! M7-bian2 kiaN!”  28) Pi2-tek in3 I kong2, “Chu2 a3, na7 sit8-chai7 si7 Li2, chiu7 beng7-leng7 goa2 kiaN5 chui2-bin7 khi3-kau3 Li2 hia.”  29) Ia5-sou kong2, “Lai5!” Pi2-tek chiu7 tui3 chun5 loh8-khi3, khai-si2 kiaN5 chui2-bin7 boeh khi3 Ia5-sou hia.  30) Tan7-si7 i chit8-e7 khoaN3-kiN3 hong hiah-nih8 kiong5, chiu7 khi2 kiaN-hiaN5, giong7-giong7 boeh tim5 loh8-khi3.  I toa7-siaN hoah kong2, “Chu2 a3, kiu3-mia7 ou3!”  31) Ia5-sou sui5-si5 chhun chhiu2 ka7 i khiu2-le3, tui3 i kong2, “Li2 na2 e7 chiah-nih8 bo5 sin3-sim! Li2 an3-choaN2 giau5-gi5?”  32) In nng7 e5 peh khit-khi3 chun5-teng2 liau2-au7, hong chiu7 peng5-cheng7.  33) Ti7 chun5-nih8 e5 bun5-tou5 phak loh8-khi3 keng3-pai3 I kong2, “Li2 chin-chiaN3 si7 Siong7-chu2 e5 KiaN2!”

Ia5-sou chai7 Kek-ni5-sat-lek8 i-ho2 peN7-lang5: (Kho2 6:53-56)
	34) In i2-keng koe3 ou5, chiu7 toa3 Kek-ni5-sat-lek8 te7-hng chiuN7-liok8.  35) Hit e5 te7-hng e5 lang5 chit8-e7 jin7-chhut I si7 Ia5-sou, chiu7 chhe lang5 khi3 hit hu7-kin7 e5 kok te7-hng, chhoa7 it-chhe3 u7 peN7 e5 lang5 lai5 Ia5-sou hia.  36) In kiu5 Ia5-sou chi3-chio2 hou7 peN7-lang5 bong I e5 saN-a2-ki e5 chhiu; it-chhe3 u7 bong-tioh8 e5 lang5, in e5 peN7 long2 ho2-khi3.

Te7 15 ChiuN

Chou2-sian e5 thoan5-thong2: (Kho2 7:1-13)
	1) U7 chit8 pai2, u7 chit8-koa2 Hoat-li7-sai3-phai3 e5 lang5 kap keng-hak8-chia2, tui3 Ia5-lou7-sat-leng2 lai5 mng7 Ia5-sou kong2:  2) “Li2 e5 bun5-tou5 an3-choaN2 ui5-hoan7 tioh8 chou2-sian e5 thoan5-thong2? In-ui7 in boeh chiah8-png7 i2-cheng5 bo5 chiau3 Lut8-hoat e5 kui-teng7 se2 chhiu2.”  3) Ia5-sou chiu7 in3 kong2: “lin2 an3-choaN2 ui7-tioh8 boeh chip-siu2 lin2 e5 thong5-thong2 lai5 ui5-hoan7 Siong7-chu2 e5 kai3-beng7?  4) In-ui7 Siong7-chu2 u7 kong2, ‘Tioh8 hau3-keng3 pe7-bo2,’ iu7-koh kong2, ‘Me7 lau7-pe7 a2-si7 lau7-bo2 e5 lang5 it-teng7 tioh8 chhu2 si2-heng5!’  5) Tan7-si7 lin2 chu2-tiuN kong2, ‘Lang5 na7 tui3 lau7-pe7 a2-si7 lau7-bo2 kong2: li2 pun2-lai5 e7-tang3 tui3 goa2 tit-tioh8 e5 hu5-iong2-hui3, goa2 i2-keng long2 hian3 hou7 Siong7-chu2 a3. An2-ne i chiu7 m7-bian2 hau3-keng3 pe7-bo2 a3.’  6) Lin2 ui7-tioh8 boeh chun-siu2 lin2 e5 thoan5-thong2, soah lai5 bu5-si7 tioh8 Siong7-chu2 e5 oe7.  7) Lin2 chiah-e5 gui7-sian7-chia2 a3! I2-sai3-a koan-he7 lin2 e5 i7-gian5, sit8-chai7 bo5 chho3; i kong2:
8) ‘Chiah-e5 peh-seN3 eng7 chhui3-tun5-phoe5 chun-kegn3 Goa2, tan7-si7 in e5 sim li7-khui Goa2 chin hng7.  9) In tui3 Goa2 e5 keng3-pai3 si7 khang-hi e5, in-ui7 in eng7 lang5 e5 kui-lut8 chun2 cho3 Siong7-chu2 e5 kai3-beng7 lai5 ka3-si7 lang5,’”

Lun7 chheng-khi3 kap bo5 chheng-khi3: (Kho2 7:14-23)
	10) Jian5-au7 Ia5-sou kio3 cheng3-lang5 lai5 ka7 in kong2: “Lin2 tioh8 thiaN, tioh8 liau2-kai2.  11) M7-si7 tui3 chhui3 jip8-khi3 e5, e7 hou7 lang5 bo5 chheng-khi3, si7 tui3 chhui3 chhut-lai5 e5, e7 hou7 lang5 bo5 chheng-khi3.”
	12) Hit e5 si5 bun5-tou5 lai5 ka7 Ia5-sou kong2, “Hoat-li7-sai3-phai3 e5 lang5 thiaN-kiN3 Li2 sou2 kong2 e5 oe7, chin hun3-khai3, Li2 chai-iaN2 bo5?”  13) Ia5-sou in3 kong2: “Na7 m7-si7 goa2 e5 Thian-hu7 sou2 cheng3 e5, long2 e7 ka7 i khau khi2-lai5.  14) Chhut-chai7 in khi3 kong2. In si7 chheN-me5-e5 teh khan chheN-me5-e5! Na7-si7 chheN-me5-e5 khan chheN-me5-e5, nng7 e5 long2 e7 poah8 loh8-khi3 khut-a2.”  15) Pi2-tek chiu7 tui3 I kong2, “ChhiaN2 Li2 ka7 goan2 kai2-sek chit e5 phi3-ju7.”  16) Ia5-sou chiu7 kong2: “Lian5 lin2 ia7 hiah-nih8 tun7 si7 bo5?  17) Lin2 kam2 m7-chai-iaN2 tui3 chhui3 jip8-khi3 e5, long2 tai7-seng loh8-khi3 kau3 pak-tou2, au7-lai5 chiah pang3 chhut-lai5.  18) Tan7-si7 tui3 chhui3 chhut-lai5 e5, chiu7-si7 tui3 sim-lai7 chhut-lai5 e5; che chiah e7 hou7 lang5 bo5 chheng-khi3.  19) In-ui7 tui3 sim-lai7 chhut-lai5 e5 phaiN2 i3-liam7 e7 in2-khi2 lang5 sat-jin5, su-thong, im5-loan7, cho3-chhat8, gui7-cheng3 kap hui2-pong3.  20) Chit khoan2 tai7-chi3 chiah chin-chiaN3 e7 hou7 lang5 bo5 chheng-khi3. Bo5 chiau3 kui-teng7 bo5 se2 chhiu2 lai5 chiah8-mih8, be7 hou7 lang5 bo5 chheng-khi3.”

U7 chit8 e5 hu7-jin5-lang5 e5 sin3-sim: (Kho2 7:24-30)
	21) Ia5-sou li7-khui hit e5 sou2-chai7, the3-khi3 kau3 Chhui-lo5 kap Se-tun3 e5 keng2-kai3.  22) U7 chit8 e5 toa3 ti7 hit te7-hng e5 Ka-lam5 e5 hu7-jin5-lang5 chhut-lai5, toa7-siaN hoah kong2: “Sin-seN a3, Tai7-pit8 e5 kiaN2-sun, kho2-lin5 goa2! Goa2 e5 cha-bou2-kiaN2 tioh8-iau tioh8 kah chin chheN-chham2.”  23) Ia5-sou bo5 in3 i poaN3 ku2 oe7. I e5 bun5-tou5 chiu7 lai5 kiu5 I kong2, “KoaN2 i chau2, in-ui7 i it-tit8 toe3 ti7 lan2 e5 au7-bin7 teh toa7-siaN hoah bo5 hioh-khun3!”  24) Ia5-sou in3 kong2, “ Goa2 put-ko3 si7 ui7-tioh8 I2-sek-liat8-chok8 sit-be5 e5 iuN5 chiah siu7 chhe-phai3 lai5 e5.”  25) ThiaN-tioh8 an2-ne, hit e5 hu7-jin5-lang5 chiu7 laiphak5 loh8-khi3 Ia5-sou e5 bin7-cheng5 kong2, “Sin-seN a3, pang-chou7 goa2!”  26) Ia5-sou in3 kong2, “Theh8 kiaN2-ji5 e5 mi7-pau hiat hou7 kau2-a2 chiah8 si7 chin m7 eng-kai e5.”  27) Hu7-jin5-lang5 in3 kong2: “Sin-seN a3, an2-ne tioh8, m7-ku2 kau2-a2 ma7 e7-tang3 chiah8 tui3 chu2-lang5 e5 toh-teng2 ka-lauh8 loh8-lai5 e5 m7-pau iu3-a2.”  28) Ia5-sou chiu7 in3 i kong2: “Hu7-jin5-lang5 a3! Li2 e5 sin3-sim chin ui2-tai7. Li2 e5 sim-goan7 e7 chiau3 an2-ne hou7 li2 seng5-chiu7.” Tu2-tu2 hit e5 si5, i e5 cha-bou2-kiaN2 chiu7 ho2-khi3.

Ia5-sou i-ho2 chin-che7 lang5:
	29) Ia5-sou li7-khui hit e5 sou2-chai7, tng2-lai5 Ka-li7-li7 ou5-piN. I chiuN7-soaN, che7 loh8-khi3.  30) Kui toa7 tin7 e5 lang5 lai5 kau3 I hia. In chhoa7 pai2-kha-e5, chheN-me5-e5, phoa3-siuN3-e5, e2-kau2-e5 kap chin-che7 u7 pat8-khoan2 peN7 e5 lang5 lai5 khng3 toa3 Ia5-sou e5 bin7-cheng5; Ia5-sou chiu7 ka7 in i-ho2.  31) Cheng3-lang5 chit8-e7 khoaN3-kiN3 e2-kau2-e5 e7 kong2-oe7, phoa3-siuN3-e5 hok8-goan5, pai2-kha-e5 e7 kiaN5-lou7, chheN-me5-e5 u7 khoaN3-kiN3, chiu7 chin toa7 tioh8-kiaN lai5 chan3-bi2 I2-sek-liat8 e5 Siong7-chu2.

Ia5-sou hou7 si3-chheng lang5 chiah8 kah pa2: (Kho2 8:1-10)
	32) Ia5-sou kio3 I e5 bun5-tou5 lai5, ka7 in kong2: “Goa2 kho2-lin5 chit tin7-lang5, in-ui7 in i2-keng saN-jit8 ku2 kap goa2 cho3-hoe2, taN bo5 sim2-mih thang chiah8. Goa2 m7-kam hou7 in iau-iau tng2-khi3, kiaN-liau2 in ti7 lou7-nih8 e7 hun7-to2-khi3.”  33) Bun5-tou5 chiu7 ka7 I kong2, “Ti7 chit e5 phian-phiah e5 sou2-chai7, lan2 boeh tui3 tah-ui7 theh8 hiah-nih8 che7 mi7-pau lai5 houchiah7 che7 lang5 chiah8 kah pa2?”  34) Ia5-sou hoe5-tap kong2, “Lin2 u7 loa7-che7 mi7-pau?” In in3 I kong2, “Chhit ki, ia7 u7 kui2 boe2-a2 se3 boe2 hi5.”  35) Ia5-sou chiu7 hoan-hu3 cheng3-lang5 che7 loh8-khi3 thou5-kha.  36) Jian5-au7 I theh8 hit chhit ki mi7-pau kap hit kui2 boe2-a2 hi5 khi2-lai5, kam2-sia7 Siong7-chu2 liau2-au7, peh cho3 chit8 te3 chit8 te3, kau hou7 bun5-tou5. Bun5-tou5 chiu7 kau hou7 cheng3-lang5.  37) Tai7-ke long2 chiah8 kah chinpa2. Chiah8 chhun e5 khioh moa2 chhit na5.  38) Chiah8 e5 lang5, hu7-jin5-lang5 kap gin2-na2 bo5 sng3, u7 si3-chheng lang5.  39) Ia5-sou kai2-san3 cheng3-lang5 liau2-au7, chiu7 chiuN7-chun5, khi3 Ma2-ka-tan3 e5 te7-hng.

Te7 16 ChiuN

Iau-kiu5 sin5-chek: (Kho2 8:11-13; Lou7 12:54-56)
	1) U7 chit8 pai2, u7 chit8-koa2 Hoat-li7-sai3-phai3 kap Sat-thou2-kai-tong2 e5 lang5 lai5 chhoe7 Ia5-sou, siuN7-boeh chhi3-tham3 I. In iau-kiu5 I cho3 chit8 e5 tui3 thiN-teng2 lai5 e5 sin5-chek hou7 in khoaN3.  2) Ia5-sou in3 in kong2: “Jit8-thau5 boeh loh8 e5 si5 lin2 kong2, ‘In-ui7 thiN-sek ang, sou2-i2 bin5-na2-chai3 e7 ho2-thiN.’  3) ThiN-kng e5 si5 lin2 kong2, ‘ThiN-sek ang, hun5 ia7 ke7, kin-na2-jit8 it-teng7 u7 hong-hou7.’ Lin2 e7-hiau2 khoaN3 thiN-sek lai5 i7-chhek thiN-khi3 e5 ho2-phaiN2; an3-choaN2 be7-hiau2 pian7-piat8 si5-tai7 e5 chian5-tiau7.  4) Chit e5 se3-tai7 e5 lang5 na2 e7 chiah-nih8 sia3-ok koh bo5 sin3-sim! Lin2 ai3 Goa2 cho3 sin5-chek a2 m7-si7? Tai7-gian5-jin5 Iok-na2 e5 sin5-chek i2-goa7, Siong7-chu2 bo5 boeh siuN2-su3 sin5-chek hou7 chit se3-tai7 e5 lang5!” Kong2 liau2, Ia5-sou chiu7 li7-khui in khi3 pat8-ui7.

Hoat-li7-sai3-phai3 kap Sat-thou2-kai-tong2 e5 kaN3-bo2: (Kho2 8:14-21)
	5) Bun5-tou5 koe3-khi3 tui3-bin7 hoaN7 e5 si5, chiah hoat-kian3 tioh8 in be7-ki3-tit toa3 mi7-pau khi3.  6) Ia5-sou tui3 in kong2, “Tioh8 kin2-sin7 hong5-pi7 Hoat-li7-sai3-phai3 kap Sat-thou2-kai-tong2 e5 kaN3-bo2.”  7) In chiu7 hou7-siong gi7-lun7 kong2: “It-teng7 si7 in-ui7 lan2 bo5 toa3 mi7-pau lai5, I chiah an2-ne kong2.”  8) Ia5-sou chai-iaN2in sim-lai7 teh siuN7 sim2-mih, chiu7 kong2: “Lin2 an3-choaN2 hou7-siong teh gi7-lun7 bo5 toa3 mi7-pau lai5 e5 bun7-te5? Lin2 na2 e7 chiah-nih8 bo5 sin3-sim!  9) Lin2 kam2 iau2 be7 liau2-kai2? Lin2 kam2 be7-ki3-tit Goa2 eng7 gou7 ki mi7-pau hou7 gou7-chheng lang5 chiah8 kah pa2, chiah8 chhun e5 lin2  long2-chong2 khioh kui2 lang2 khi2-lai5?  10) Lin2 kam2 ia7 be7-ki3-tit Goa2 eng7 chhit ki mi7-pau hou7 si3-chheng lang5 chiah8 kah pa2, chiah8 chhun e5 lin2 long2-chong2 khioh kui2 na5 khi2-lai5?  11) Lin2 an3-choaN2 be7 liau2-kai3? Goa2 m7-si7 teh ka7 lin2 kong2-khi2 koan-he7 mi7-pau e5 tai7-chi3. Lin2 tioh8 hong5-pi7 Hoat-li7-sai3-phai3 kap Sat-thou2-kai-tong2 e5 kaN3-bo2!”  12) Jian5-au7 bun5-tou5 chiah beng5-pek8 Ia5-sou m7-si7 kio3 in hong5-pi7 cho3 mi7-pau e5 kaN3-bo2, si7 ai3 in hong5-pi7 Hoat-li7-sai3-phai3 kap Sat-thou2-kai-tong2 e5 ka3-si7.

Pi2-tek seng5-jin7 Ia5-sou si7 Bi2-sai3-a: (Kho2 8:27-30; Lou7 9:18-21)
	13) Ia5-sou lai5 kau3 Kai-sat-li7-a Hui-lip8-pi2 keng2-kai3 e5 si5, mng7 bun5-tou5 kong2, “Lang5 teh kong2 Jin5-chu2 si7 sim2-mih lang5?”  14) Bun5-tou5 in3 kong2, “U7 lang5 kong2 si7 si-sian2-chia2 Iok-han7, u7 lang5 kong2 si7 I2-li7-a, ia7 u7 lang5 kong2 si7 Ia5-li7-bi2 a2-si7 tai7-gian5-jin5 tiong e5 chit8-ui7.”  15) Ia5-sou koh mng7 in kong2, “TaN Goa2 ai3 chai lin2 e5 khoaN3-hoat. Lin2 kong2 Goa2 si7 sim2-mih lang5?”  16) Se-bun5 Pi2-tek chiu7 in3 kong2, “Li2 si7 Bi2-sai3-a, eng2-seng Siong7-chu2 e5 KiaN2.”  17) Ia5-sou ka7 i kong2: “Iok-na2 e5 kiaN2Se-bun5 a3, li2 sit8-chai7 chin u7 hok-khi3! In-ui7 ka7 li2 khe2-si7 chit hang7 tai7-chi3 e5 , si7 Goa2 e5 Thian-hu7, m7-si7 lang5 sou2 cho3 e5.  18( TaN Goa2 ka7 li2 kong2: in-ui7 li2 e5 mia5 kio3-cho3 Pi2-tek, i3-su3 chiu7-si7 chioh8-poaN5, sou2-i2 ti7 chit e5 chioh8-poaN5 teng2 Goa2 boeh kian3-lip8 Goa2 e5 kau3-hoe7. Im-kan si2-bong5 e5 kaon5-lek8 ia7 choat8-tui3 be7 iaN5-koe3 kau3-hoe7.  19) Goa2 boeh chiong Thian-kok e5 so2-si5 kau hou7 li2, li2 ti7 te7-siong7 sou2 kim3 e5, ti7 thiN-nih Goa2 ia7 boeh kim3. Li2 ti7 te7-siong7 sou2 chun2 e5, ti7 thiN-nih Goa2 ia7 boeh chun2.”  20) Jian5-au7 Ia5-sou chiu7 giam5-kim3 bun5-tou5 long2 m7-thang ka7 lang5 kong2 I chiu7-si7 Bi2-sai3-a.

Ia5-sou i7-ko3 I e5 si2-bong5 kap hok8-hoat8: (Kho2 8:31-9:1; Lou7 9:22-27)
	21) Tui3 hit e5 si5 khi2, Ia5-sou khai-si2 beng5-beng5 ka7 I e5 bun5-tou5 kong2 I tek-khak tioh8 khi3 Ia5-lou7-sat-leng2, ti7 hiah-e5 tiuN2-lo2, che3-si-tiuN2 kap keng-hak8-chia2 e5 chhiu2-thau5 siu7 chin-che7 khou2-lan7, it-teng7 e7 hou7 in sat-hai7. Tan7-si7 te7-saN jit8, Siong7-chu2 it-teng7 e7 hou7 I hok8-hoat8.  22) Pi2-tek chiu7 giu2 Ia5-sou khi3 piN-a, khai-si2 khoan3-ko3 chou2-chi2 I kong2, “Chu2 a3! Chhian-ban7 m7-thang an2-ne! Chit hang7 tai7-chi3 choat8-tui3 m7-thang hoat-seng!”  23) Ia5-sou oat8 koe3-lai5 tui3 Pi2-tek kong2: “Sat-tan3! Chau2! Chau2! Li2 teh chou2-tong3 Goa2 e5 lou7, in-ui7 li2 sou2 teh siuN7 e5, m7-si7 Siong7-chu2 e5 kian3-kai2, si7 lang5 e5 siuN7-hoat.”
	24) Jian5-au7 Ia5-sou ka7 I e5 bun5-tou5 kong2: “Lang5 na7 boeh kin-toe3 Goa2, tioh8 pang3-sak ka-ti7, gia5 i ka-ti7 e5 sip8-ji7-ke3 lai5 toe3 Goa2.  25) In-ui7 lang5 na7 boeh kiu3 i ka-ti7 e5 seN3-mia7, tian-to3 e7 song3-sit; tan7-si7 lang5 na7 ui7-tioh8 Goa2 lai5 hi-seng i ka7-ti7 e5 seN3-mia7, tian-to2 e7 tit-tioh8.  26) In-ui7 lang5 sui-jian5 tit-tioh8 choan5 se3-kai3, tan7-si7 na7 song3-sit i ka-ti7 e5 seN3-mia7 u7 sim2-mih li7-ek? A2-si7 lang5 e7-tang3 eng7 sim2-mih tai7-ke3 lai5 be2 i ka-ti7 e5 seN3-mia7?  27) In-ui7 Jin5-chu2 teh-boeh ti7 I e5 Thian-hu7 e5 eng5-iau7 tiong, kap I e5 chiong3 thian-sai3 cho3-hoe2 lai5-lim5, hit e5 si5 I e7 chiau2 mui2 chit8 e5 lang5 e5 heng5-ui5 lai5 po3-tap.  28) Goa2 sit8-chai7 ka7 lin2 kong2, khia7 ti7 chia e5 lang5, u7 lang5 iau2-boe7 si2 i2-cheng5, it-teng7 e7 khoaN3-kiN3 Jin5-chu2 cho3 Ong5 lai5-lim5.”

Te7 17 ChiuN

Ia5-sou kai2-pian3 heng5-siong7: (Kho2 9:2-13; Lou7 9:28-36)
	1) Lak8 jit8 au7, Ia5-sou chi2-u7 chhoa7 Pi2-tek, Nga2-kok kap Nga2-kok e5 sio2-ti7 Iok-han7 peh chiuN7 chit8 cho7 koan5-soaN.  2) Ia5-sou ti7 chiah-e5 bun5-tou5 e5 bin7-cheng5, I e5 heng5-siong7 kai2-pian3. I e5 bin7 chhin-chhiuN7 jit8-thau5 teh hoat-kng. I e5 saN peh8 kah kng iaN3-iaN3.  3) Hit e5 si5, chit saN e5 bun5-tou5 khoaN3-kiN3 Mou5-se kap I2-li7-a hian2-hian7 lai5 teh kap Ia5-sou kong2 oe7.  4) Pi2-tek chiu7 tui3 Ia5-sou kong2: “Chu2 a2! Lan2 toa3 ti7 chia sit8-chai7 chin ho2! Li2 na7 goan7-i3, goa2 boeh toa3 chia tah saN keng liau5-a2, chit8 keng hou7 Li2, chit8 keng hou7 Mou5-se, chit8 keng hou7 I2-li7-a.”  5) I iau2 teh kong2 e5 si5, hut-jian5-kan u7 chit8 phiN3 chin kng e5 hun5 chhut-hian7, eng7 iaN2 ka7 in kham3 khi2-lai5, iu7-koh tui3 hit e5 hun5-tiong hoat-chhut chit8 e5 siaN kong2: 
“Chit e5 si7 Goa2 sim-ai3 e5 KiaN2, Goa2 chin-chiaN3 kah-i3 e5. Lin2 tioh8 thiaN I e5 oe7.”
6) Chit8-e7 thiaN-kiN3 chiah-e5 oe7, bun5-tou5 chin tioh8-kiaN, chiu7 phak loh8-khi3 thou5-kha.  7) Tan7-si7 Ia5-sou oa2-lai5 in hia, eng7 chhiu2 ka7 in bong, kong2, “Khi2-lai5! M7-bian2 kiaN.”  8) In giah8-thau5 chit8-e7 khoaN3, Ia5-sou i2-goa7 long2 bo5 khoaN3-kiN3 poaN3 e5 lang5.
	9) In teh loh8-soaN e5 si5, Ia5-sou beng7-leng7 in kong2: “Siong7-chu2 hou7 Jin5-chu2 tui3 si2-lang5-tiong hok8-hoat8 i2-cheng5, lin2 m7-thang chiong sou2 khoaN3-kiN3 e5 i7-siong7 ka7 lang5 kong2.”  10) Bun5-lou5 chiu7 mng7 Ia5-sou kong2,”Hiah-e5 keng-hak8-chia2 si7 an3-choaN2 kong2 I2-li7-a tek-khak tioh8 tai7-seng lai5?”  11) I in3 kong2, “U7 iaN2, I2-li7-a e7 tai7-seng lai5, ia7 e7 tiong7-cheng2 it-chhe3.  12) Tan7-si7 Goa2 ka7 lin2 kong2, I2-li7-a i2-keng lai5 a7! Lang5 bo5 jim7-sek i, tian-to3 chiau3 in e5 i3-su3 lai5 tui3-thai7 i. Chhin-chhiuN7 an2-ne, Jin5-chu2 ia7 e7 siu7 in gek8-thai7.”  13) Hit e5 si5 bun5-tou5 chiah chai-iaN2 Ia5-sou sou2 kong2 e5, si7 teh chi2 si-sian2-chia2 Iok-han7.

Ia5-sou i-ho2 tioh8-iau e5 gin2-na2: (Kho2 9:14-29; Lou7 9:37-43a)
	14) In lai5-kau3 cheng3-lang5 hia e5 si5, u7 chit8 e5 lang5 lai5 Ia5-sou e5 bin7-cheng5, kui7 loh8-khi3.  15) kong2, “Sin-seN a3! Kho2-lin5 goa2 e5 kiaN2! I tai3 tioh8 giam5-tiong7 e5 iuN5-hin5-cheng3, sou2-i2 i tiaN7-tiaN7 poah8 loh8-khi3 hoe2-nih kap chui2-nih.  16) Goa2 u7 chhoa7 i khi3 chhoe7 Li2 e5 bun5-tou5, tan7-si7 in bo5 hoat-tou7 thang ka7 i i.”  17) Ia5-sou in3 kong2: “Ai a3! Chit se3-tai7 e5 lang5 na2 e7 chiah-nih8 bo5 sin3-sim koh chiah-nih8 sia5-ok! Goa2 tioh8 koh kap lin2 toa3 loa7 ku2? Goa2 tioh8 koh thun-lun2 lin2 loa7 ku2? Chhoa7 hit e5 gin2-na2 lai5 Goa2 chia!”  18) Ia5-sou chit8-e7 beng7-leng7, sia5-mou5 chiu7 tui3 gin2-na2 e5 seng-khu chhut-khi3; gin2-na2 chek-si5 chiu7 ho2-khi3.
	19) Hit e5 si5, bun5-tou5 oa2-khi3 Ia5-sou hia, thau mng7 I kong2. “Goan2 an3-choaN2 be7-tang3 koaN2chit e5 kui2-a2 chhut-khi3?”  20) Ia5-sou ka7 in kong2: “Che si7 in-ui7 lin2 e5 sin3-sim bo5 kau3. Goa2 sit8-chai7 ka7 lin2 kong2: lin2 na7 u7 chhin-chhiuN7 chit8 liap8 koa3-chhai3-chi2 hiah-nih8 toa7 e5 sin3-sim, lin2 e7-tangt3ui chit cho7 soaN kong2: ‘Tui3 chia soa2 koe3-khi3 hia,’ soaN chiu7 e7 soa2  koe3-khi3. Chhin-chhiuN7 an2-ne, lin2 bo5 chit8 hang7 cho3 be7 kau3.  ( 21) Chit khoan2 sia5-mou5, na7 m7-si7 eng7 ki5-to2 kap kim3-chiah8, chiu7 be7-tang3 koaN2 i chhut-khi3.”)

Ia5-sou te7-ji7 chhu3 i7-ho3 I e5 si2-bong5 kap hok8-hoat8: (Kho2 9:30-32; Lou7 9:43b-45)
	22) Ia5-sou kap bun5-tou5 chu7-chip8 ti7 Ka-li7-li7 Seng2 e5 si5, Ia5-sou ka7 bun5-tou5 kong2: “Jin5-chu2 teh-boeh hou7 lang5 chhut-be7 a7.  23) In e7 sat-hai7 I, tan7-si7 te7-saN jit8 Siong7-chu2 e7 hou7 I hok8-hoat8.” ThiaN-tioh8 an2-ne, bun5-tou5 chiu7 chin pi-siong.

Kiau2-lap8 seng3-tian7 soe3:
	24) Ia5-sou kap bun5-tou5 lai5-kau3 Ka-pek-long5 e5 si5, u7 kui2-na7 e5 siu seng3-tian7-soe3 e5 lang5 lai5 ka7 Pi2-tek kong2, “Lin2 lau7-su u7 lap8 seng3-tian7-soe3 a2 bo5?”  25) Pi2-tek in3 kong2, “U7 la3!” I chit8-e7 jip8-khi3 chhu3-lai7, Ia5-sou chiu7 tai7-seng mng7 i kong2: “Se-bun5, li2 e5 i3-kian3 an2-choaN2? Se3-siong7 e5 kun-ong5 tui3 sim2-mih lang5 siu koan-soe3 a2-si7 soe3-kim? Si7 tui3 ka-ti7 e5 kok-bin5 a2-si7 tui3 goa7-kok-lang5?”  26) Pi2-tek in3 kong2, “Tui3 goa7-kok-lang5.” Ia5-sou chiu7 ka7 i kong2: “Na7-si7 an2-ne, ka-ti7 e5 kok-bin5 bo5 ai3 tek-choe7 chiah-e5 lang5, sou2-i2 li2 khi3 ou5-nih8 tio3-hi5. Siong7 tai7-seng tio3-tioh8 e5 hi5, peh-khui i e5 chhui3, li2 chiu7 e7-tang3 tit-tioh8 chit8 e5 gin5-oan5. Li2 theh8 khi3 hou7 in, hit e5 gin5-oan5 u7 kau3 thang kiau2-lap8 Goa2 kap li2 e5 seng3-tian7-soe3.”

Te7 18 ChiuN

Ti7 Thian-kok siong7 ui2-tai7 e5: (Kho2 9:33-37; Lou7 9:46-48)
	1) Hit e5 si5, bun5-tou5 lai5 mng7 Ia5-sou kong2, “Ti7 Thian-kok sim2-mih lang5 siong7 ui2-tai7?”  2) Ia5-sou chiu7 kio3 chit8 e5 gin2-na2 lai5, hou7 i khia7 toa3 in tiong-kan,  3) kong2: “Goa2 sit8-chai7 ka7 lin2 kong2: lin2 na7 bo5 kai2-pian3 chiaN5-cho3 chhin-chhiuN7 gin2-na2, lin2 choat8-tui3 be7 tang3 jip8 Thian-kok.  4) Sou2-i2 lang5 na7 ka-ti7 khiam-pi chhin-chhiuN7 chit e5 gin2-na2, i ti7 Thian-kok si7 siong7 ui2-tai7 e5 lang5.  5) Lang5 na7 ui7-tioh8 Goa2 lai5 hoan-geng5 chhin-chhiuN7 chit khoan2 gin2-na2, chiu7-si7 hoan-geng5 Goa2.”

In2-khi2 lang5 hoan7-choe7: (Kho2 9:42-48; Lou7 17:1-2)
	6) “Na7 u7 lang5 in2-iu2 chiah-e5 sin3 goa2 e5 lang5 e5 tiong-kan hou7 lang5 khoaN3 siong7 bo5 khi2 e5 chit8 e5 hoan7-choe7, i leng5-kho2 tioh8 hou7 lang5 eng7 toa7 chioh8-bo7 pak8 toa3 am7-kun2, ka7 i thiam7-loh8 hai2 khah ho2.  7) E7 hou7 lang5 ham7-loh8 choe7 chit e5 se3-kan, tioh8 u7 chai-ho7! In2-khi2 lang5 hoan7-choe7 e5 tai7-chi3 si7 lan5-bian2 e5, tan7-si7 in2-khi2 lang5 hoan7-choe7 chit e5 lang5, tioh8 u7 chai-ho7!”
	8) “Li2 e5 chit8 ki chhiu2 a2-si7 li2 e5 chit8 ki kha na7 in2-khi2 li2 hoan7-choe7, li2 tioh8 kiam2 chit8 ki chhiu2, a2-si7 khiam3 chit8 ki kha lai5 chin3-jip8 eng2-seng, pi2 siang-chhiu2 siang-kha ho2-ho2 loh8 khi3 eng2-oan2 e5 hoe2 khah iaN5!  9) Li2 e5 chit8 lui2 bak8-chiu na7 in2-khi2 li2 hoan7-choe7, li2 tioh8 ka7 ou2 chhut-lai5, tan3 hiat-kak8.  Li2 leng5-kho2 kiam2 chit8 lui2 bak8-chiu lai5 jip8 eng2-seng, pi2 nng7 lui2 bak8-chiu ho2-ho2 loh8 te7-gak8 siu7 eng2-oan2 e5 hoe2-heng5 khah iaN5!”

Be5-iuN5 e5 phi3-ju7: (Lou7 15:3-7)
	10) “tioh8 kin2-sin7 m7-thang khoaN3-khin chiah-e5 hou7 lang5 khoaN3 siong7 bo5 khi2 e5 lang5 e5 chit8 e5. Goa2 ka7 lin2 kong2: in e5 thian-sai3 ti7 thiN-teng2, siong5-siong5 ti7 Goa2 e5 Thian-hu7 e5 bin7-cheng5.  ( 11) Jin5-chu2 lai5 e5 su3-beng7 si7 boeh kiu3 sit-be5 e5 lang5.”)
	12) “Lin2 siuN7 an3-choaN2? Lang5 na7 u7 chit8 pah chiah iuN5, ki5-tiong u7 chit8 chiah sit-be5 khi3, i kam2 be7 pang3 ki5-tha hit kau2-chap8-kau2 chiah toa3 soaN-phiaN5, khi3 chhoe7 hit chiah sit-be5 khi3 e5 iuN5?  13) Goa2 sit8-chai7 ka7 lin2 kong2: i chhoe7 tioh8 e5 si5, ui7-tioh8 hit chit8 chiah, pi2 ui7-tioh8 hit kau2-chap8-kau2 chiah bo5 sit-be5 e5, koh-khah hoaN_hi2.  14) Lin2 e5 Thian-hu7 ia7-si7 an2-ne. I m7-kam hou7 chiah-e5 hou7 lang5 khoaN3 siong7 bo5 khi2 e5 lang5 e5 chit8 e5 sit-loh8 khi3.”

Hoan7-choe7 e5 hiaN-ti7:
	15) “Li2 e5 hiaN-ti7 na7 u7 tek-choe7 li2 e5 si5, Li2 tioh8 khi3 chhoe7 i, kan-taN li2 kap i ti7-le7 e5 si5, chi2-tiam2 i e5 chho3-gou7. I na7 boeh thiaN li2, li2 chiu7 koh tit-tioh8 li2 e5 hiaN-ti7.  16) Tan7-si7 i na7 m7 thiaN li2, li2 chiu7 tioh8 chhoe7 chit8-nng7 e5 lang5 kap li2 khi3, eng7 an2-ne lai5 hu5-hap8 Lut8-hoat e5 kui-teng7 kong2: ‘It-chhe3 e5 khong3-ko3, tioh8 u7 nng7-saN e5 cheng3-jin5 e5 cheng3-gian5 chiah e7-tang3 seng5-hau7.’  17) I na7 m7 thiaN in, li2 tioh8 ka7 i khoaN3-cho3 chhin-chhiuN7 Goa7-pang-lang5 a2-si7 thiu-soe3 e5 lang5.”

Kim3-chi2 kap in2-chun2:
	18) “Goa2 sit8-chai7 ka7 lin2 kong2: lin2 ti7 te7-siong7 sou2 kim3-chi2 e5, ti7 thiN-nih ia7 e7 siu7 kim3-chi2; lin2 ti7 te7-siong7 sou2 in2-chun2 e5, ti7 thiN-nih ia7 e7 siu7 in2-chun2.”
	19) “Goa2 koh ka7 lin2 kong2: lin2 tiong-kan na7 u7 nng7 e5 lang5 ti7 te7-siong7 tang5-sim hap8-i3 lai5 ki5-kiu5 sim2-mih, Goa2 e5 Thian-hu7 it-teng7 e7 ka7 in seng5-choan5.  20) IN-ui7 na7 u7 nng7-saN e5 lang5 hong7 Goa2 e5 mia5 lai5 chu7-chip8, Goa2 ia7 ti7 hia kap in tong5-chai7.”

Khek-pok8 e5 che3-chu2 e5 phi3-ju7:
	21) Jina5-au7 Pi2-tek oa2-lai5 mng7 Ia5-sou kong2: “Chu2 a3. goa2 e5 hiaN-ti7 na7 tek-choe7 goa2, goa2 tioh8 sia3-bian2 i kui2 pai2? Chhit pai2 u7 kau3 bo5?”  22) Ia5-sou ka7 i kong2: “Bo5 kau3, m7-na7 chhit pai2, tioh8-ai3 chhit pai2 e5 chhit-chap8 poe7.  23) In-ui7 Thian-kok chhin-chhiuN7 kun-ong5 boeh kap i e5 lou7-pok8 kiat-siau3.  24) Khai-si2 sng3-siau3 e5 si5, u7 lang5 chhoa7 chit8 e5 khiam3 i kui2-na7 pah ban7 e5 lang5 lai5.  25) In-ui7 i heng5 be7 khi2, sou2-i2 chu2-lang5 beng7-leng7 i tioh8 chiong pun2-sin kap i e5 bou2-kiaN2 i2-kip8 i sou2 u7 e5 it-chhe3 long2 be7 lai5 heng5-che3.  26) Hit e5 lou5-pok8 chiu7 kui7 loh8-khi3 phak toa3 i e5 chu2-lang5 e5 bin7-cheng5 kiu5 i kong2: ‘ChhiaN2 li2 hou7 goa2 an7 chit8-e7 , goa2 e7 long2 heng5 li2’  27) Hit e5 chu2-lang5 chiu7 lin5-bin2 i, soah bian2-ti5 i e5 che3, pang3 i khi3.”
	28) “Hit e5 lou5-pok8 chhut-khi3 e5 si5, tu2-tioh8 chit8 e5 khiam3 i kui2 khou gin5-na2 e5 tong5-su7, chiu7 ka7 i liah8-le7, teN7 i e5 am7-kun2 kong2, ‘Li2 sou2 khiam3 e5, tioh8-ai3 heng5 goa2!’  29) I e5 tong5-su7 chiu7 kui loh8-khi3 kiu5 i kkong2, ‘ChhiaN2 hou7 goa2 an7 chit8-e7, goa2 e7 long2 heng5 li2.’  30) Tan7-si7 i m7-kheng2, tian-to3 ka7 i liah8-khi3 koaiN-loh8 kaN-gak8, boeh ka7 i koaiN kah che3 long2 heng5 chheng-chho2.  31) Pat8-e5 tong5-su7 chit8-e7 khoaN3-kiN3 an2-ne chiu7 hun3-khai3, chiong chit e5 tai7-chi3 khi3 ka7 in chu2-lang5 po3-ko3.  32) In-ui7 an2-ne chu2-lang5 chiu7 tiau3 hit e5 lou5-pok8 lai5, tui3 i kong2: ‘Li2 chit e5 khou2-ouN3 e5 lou5-pok8 a3! Li2 ka7 goa2 ai-kiu5, goa2 chiu7 chiong li2 sou2 khiam3 e5 che3 long2-chong2 ka7 li2 bian2-ti5.  33) Li2 kam2 m7 eng-kai chhin-chhiuN7 goa2 tong5-cheng5 li2 an2-ne, lai5 tong5-cheng5 li2 e5 tong5-su7.’  34) Chu2-lang5 toa7 siu7-khi3, chiu7 chiong i sang3 khi3 siu7 khou2-heng5, boeh ka7 i koaiN kah sou2 khiam3 e5 che3 long2 heng5 chheng-chho2.”  35) Ia5-sou choe3-au7 kong2, “Lin2 mui2 chit8 e5 lang5 na7 bo5 chin-sim sia3-bian2 ka-ti7 e5 hiaN-ti7, Goa2 e5 Thian-hu7 ia7 e7 an2-ne tui3-thai7 lin2.”

Te7 19 ChiuN

Koan-he7 li7-hun e5 kau3-hun3: (Kho2 10:1-12)
	1) Ia5-sou kong2 chiah-e5 oe7 liau2-au7, chiu7 li7-khui Ka-li7-li7 Seng2, koh tng2-khi3 Iok-tan3-ho5 e5 tui3-hoaN7, Iu5-thai3 e5 te7-hng.  2) U7 chin toa7 tin7 e5 lang5 toe3 I khi3.  I chiu7 toa3 hia i-ho2 chin-che7 peN7-lang5.
	3) U7 chit8 koa2 Hoat-li7-sai3-phai3 e5 lang5 lai5 chhoe7 Ia5-sou, boeh chhi3-tham3 I, chiu7 mng7 I kong2, “Chiau3 lan2 e5 Lut8-hoat, tiong7-hu na7 u7 sim2-mih li2-iu5 chiu7 e7-eng7-tit li5 i e5 bou2 si7 a2 m7-si7?”  4) Ia5-sou in3 in kong2: “Lin2 kam2 bo5 thak8 tioh8 Seng3-keng chiah-e5 oe7, kong2: ‘siong7-chu2 chu7 khi2-thau5 chiu7 chhong3-cho7 lang5, chhong3-cho7 it-lam5 it-li2,’  5) iu7-koh kong2: ‘In-ui7 an2-ne cha-pou-lang5 e7 li7-khui i e5 pe7-bo2 lai5 kap i e5 hu7-jin5-lang5 kiat-hap8, nng7 lang5 e7 chiaN5-cho3 it-the2.’  6) An2-ne khoaN3 khi2-lai5, hu-hu7 i2-keng m7-si7 nng7 e5, si7 it-the2. Sou2-i2 Siong7-chu2 sou2 phoe3-hap8 e5, lang5 m7-thang thiah-soaN3.”  7) Hoat-li7-sai3-phai3 e5 lang5 mng7 I kong2, “Na7-si7 an2-ne Mou5-se an3-choaN2 beng7-leng7 na7 u7 lang5 boeh kap i e5 bou2 li7-hun e5 si5, tioh8 li7-hun cheng3-su hou7 i, chiah hou7 i chhut-khi3?”  8) Ia5-sou in3 kong2: “in-ui7 lin2 e5 sim-koaN chin nge7, sou2-i2 Mou5-se chiah iong5-un2 lin2 kap lin2 e5 hu7-jin5-lang5 li7-hun. Tan7-si7 Siong7-chu2 chhong3-se3 e5 si5, peng3 m7-si7 an2-ne.  9) Goa2 koh ka7 lin2 kong2: na7 m7-si7 hu7-jin5-lang5 bo5 siu2 hu7-to7, tiong7-hu m7-thang ka7 i li7-hun. Tiong7-hu na7 ka7 i li7-hun, koh khi3 chhoa7 pat8 e5 cha-bou2-lang5, tiong7-hu chiu7-si7 hoan7 tioh8 kan-im5 e5 choe7.”
	10) Ia5-sou e5 bun5-tou5 ka7 I kong2, “Hu-hu7 e5 koan-he7 na7-si7 an2-ne, leng5-kho2 mai3 kiat-hun khah ho2!”  11) Ia5-sou chiu7 in3 in kong2: “Chit khoan2 e5 ka3-si7 be7-tang3 sek-iong7 mui2 chit8 e5 lang5, chi2-u7 e7-tang3 sek-iong7 hiah-e5 tit-tioh8 tek8-piat8 e5 in-su3 e5 lang5.  12) U7 lang5 in-ui7 thian-seng e5 khoat-tiam2 be7-tang3 kiat-hun; u7 lang5 in-ui7 jin5-ui5 e5 in-sou3 be7-tang3 kiat-hun; u7 lang5 ui7-tioh8 Thian-kok ka-ti7 bo5 ai3 kiat-hun. E7-tang3 an2-ne cho3 e5 lang5 chiah thang chiap-siu7 chit e5 kau3-hun3.”

Ia5-sou chiok-hok se3-han3 gin2-na2: (Kho2 10:13-16; Lou7 18:15-17)
	13) U7 chit8-koa2 lang5 chhoa7 se3-han3 gin2-na2 lai5 Ia5-sou hia, ai3 I ka7 in an3-chhiu2 ki5-to2. Bun5-tou5 chiu7 chek-pi7 chiah-e5 lang5.  14) Ia5-sou ka7 bun5-tou5 kong2, “Tioh8 hou7 hiah-e5 gin2-na2 lai5 Goa2 chia, m7-thang ka7 in tong3, in-ui7 chhin-chhiuN7 chiah-e5 gin2-na2 e5 lang5 chiah e7-tang3 chiaN5-cho3 Thian-kok e5 chu2-bin5.”  15) Ia5-sou ka7 in an3-chhiu2, chiu7 li7-khui in khi3.

Ho2-giah8 e5 chheng-lian5: (Kho2 10:17-31; Lou7 18:18-30)
	16) U7 chit8 pai2, u7 chit8 e5 lang5 lai5 chhoe7 Ia5-sou kong2, “lau7-su, goa2 tioh8 cho3 sim2-mih ho2-su7 chiah e7-tang3 tit-tioh8 eng2-seng?”  17) Ia5-sou ka7 i kong2: “li2 an3-choaN2 lai5 mng7 goa2 sim2-mih si7 hou7-cho3 ho2-su7? Oan5-choan5 ho2 e5, chi2-u7 si7 Chit8-ui7. Li2 na7 ai3 boeh tit-tioh8 eng2-seng, tioh8 chun-siu2 kai3-beng7.”  18) I mng7 Ia5-sou kong2, “Si7 tah chit8 tiau5 kai3-beng7?” Ia5-sou in3-kong2: “M7-thang thai5-lang5; m7-thang hoan7 kan-im5; m7-thang thau-theh8; m7-thang cho3 gui7-cheng3;  19) tioh8 hau3-keng3 pe7-bo2; koh tioh8 ai3 li2 e5 lin5-jin5 chhin-chhiuN7 ai3 li2 ka-ti7.”  20) Hit e5 siau3-lian5-lang5 ka7 Ia5-sou kong2: “Chiah-ek5ai-beng7 goa2 i2-keng long2 u7 chun-siu2. TaN goa2 iau2 tioh8 koh cho3 sim2-mih?”  21) Ia5-sou ka7 i kong2, “Li2 na7 u7 siuN7-boeh cho3 chit8 e5 oan5-choan5 e5 lang5, tioh8 khi3 be7 li2 sou2 u7 e5 chai5-san2 lai5 chin2-che3 san3-chhiah-lang5, an2-ne, ti7 thiN-teng2 li2 chiu7 e7 u7 chai5-po2; jian5-au7 chiah lai5 toe3 Goa2.”  22) Siau3-lian5-lang5 chit8-e7 thiaN-kiN3 chiah-e5 oe7, chiu7 iu-iu chhiu5-chhiu5 li7-khui Ia5-sou, in-ui7 i u7 chin-che7 chai5-san2.
	23) Ia5-sou chiu7 ka7 I e5 bun5-tou5 kong2: “Goa2 sit8-chai7 ka7 lin2 kong, ho2-giah8-lang5 boeh chin3-jip8 Thian-kok si7 hui-siong5 khun3-lan5.  24) Si7 la3, Goa2 koh ka7 lin2 kong2: lok8-to5 chng3-koe3 chiam-phiN7, ia7 pi2 ho2-giah8-lang5 chin3-jip8 Thian-kok iau2 koh-khah iong5-i7.”  25) Bun5-tou5 thiaN-kiN3 an2-ne chin tioh8-kiaN, chiu7 mng7 I kong2, “Na7-si7 an2-ne, sim2-mih lang5 e7-tang3 tit-tioh8 kiu3?”  26) Ia5-sou liah8 in kim-kim khoaN3, kong2: “Chit hang7 tai7-chi3 lang5 bo5 kho2-leng5 thang cho3, tan7-si7 Siong7-chu2 tak8-hang7 to u7 kho2-l6.”
	27) Pi2-tek chiu7 mng7 Ia5-sou kong2, “Li2 khoaN3! Goan2 i2-keng pang3-sak it-chhe3 lai5 toe3 Li2, kiu3-keng3 goan2 e7-tang3 tit-tioh8 sim2-mih?”  28) Ia5-sou ka7 in kong2: “Goa2 sit8-chai7 ka7 lin2 kong2, sin e5 se3-kai3 lai5-lim5 e5 si5, Jin5-chu2 e7 che7 toa3 I eng5-iau7 e5 po2-cho7. Hit e5 si5 lin2 chiah-e5 toe3 Goa2 e5 lang5 ia7 e7 che7 toa3 chap8-ji7 e5 po2-cho7, lai5 sim2-phoaN3 I2-sek-liat8 e5 chap8-ji7 chi-phai3.  29) Lang5 na7 ui7-tioh8 Goa2 e5 ian5-kou3 pang3-sak ka-teng5, hiaN-ti7, chi2-moe7, lau7-pe7, lau7-bo2, kiaN2-ji5 a2-si7 chhan5-hng5 e5, it-teng7 long2 e7 siu7-tioh8 pah poe7 e5 po3-siuN2, ji5-chhiaN2 ia7 e7 ke3-seng5 eng2-seng.  30) Tan7-si7 u7 chin-che7 hian7-chai7 cho3 thau5-cheng5 e5, e7 piN3-cho3 lou7-boe2, ia7 u7 chin-che7 hian7-chai7 cho3 lou7-boe2 e5, e7 cho3 thau5-cheng5.”

Te7 20 ChiuN

Phu5-to5-hng5 e5 kang-lang5:
	1) “Thian-kok chhin-chhiuN7 e7-bin7 e5 phi3-ju7: U7 chit8 e5 phu5-to5-hng5 e5 chu2-lang5 thau3-cha2 chhut-khi3 chhiaN3 kang-lang5 khi3 i e5 phu5-to5-hng5 cho3-kang.  2) I kap kang-lang5 iok-teng7 chit8 kang chit8 khou-gin5 e5 kang-chiN5, chiu7 chhe in jip8-khi3 i e5 phu5-to5-hng5 cho3-kang.  3) Chai2-khi2-si5 kau2 tiam2, chu2-lang5 koh chhut-khi3,khoaN3-kiN3 iau2 u7 chit8-koa2 lang5 eng5-eng5 khia7 ti7 chhi7-tiuN5 bo5 teh cho3 sim2-mih,  4) chiu7 tui3 in kong2, ‘Lin2 ia7 lai5-khi3 goa2 e5 phu5-to5-hng5 cho3-kang, goa2 boeh kong-to7 e5 kang-chiN5 hou7 lin2.’  5) In chiu7 khi3. Tiong-tau3 chap8-ji7 tiam2 kap e7-pou-si5 saN tiam2, chu2-lang5 iu7-koj chhut-khi3, ia7 chiau3 an2-ne cho3.  6) Choe3-au7, chha-put-to gou7 tiam2 i koh chhut-khi3 e5 si5, khoaN3-kiN3 iau2 u7 lang5 khia7 ti7 hia, chiu7 ka7 in kong2, ‘Lin2 an3-choaN2 kui-jit8 eng5-eng5 ti7 chia bo5 teh cho3 sim2-mih?’  7) In ka7 i kong2, ‘In-ui7 bo5 lang5 chhiaN3 goan2.’ Chu2-lang5 ka7 in kong2, ‘Na7-si7 an2-ne, lin2 ia7 lai5-khi3 goa2 e5 phu5-to5-hng5 cho3-kang.’”
	8) “Kau3 boeh-am3-a2-si5, phu5-to5-hng5 e5 chu2-lang5 ka7 i e5 koan2-li2-jin5 kong2: ‘Li2 kio3 hiah-e5 kang-lang5 long2 lai5, boeh hoat kang-chiN5 hou7 in; tui3 lou7-boe2 lai5 e5 seng hoat, hoat kau3 tai7-seng lai5 e5 ui5-chi2.’  9) Hiat-e5 e7-pou-si5 gou7-tiam2 chiah khai-si2 kang-chouk e5 lang5 lai5, mui2 chit8 e5 lang5 nia2 tioh8 chit8 kang e5 kang-chiN5 chit8 khou-gin5.  10) Hiah-e5 tai7-seng khai-si2 kang-chok e5 lang5 lai5 nia2 kang-chiN5 e5 si5, in sim-lai7 siuN7 kong2 in e7-tang3 nia2 khah che7; tan7-si7 in mui2-lang5 ia7-si7 peN5-peN5 nia2 chit8 kang e5 kang-chiN5 chit8 khou-gin5.  11) In chit8-e7 nia2-tioh8 chiN5, chiu7 khai-si2 tui3 chu2-lang5 phau7 put-peng5,  12) kong2: ‘Hiah-e5 lou7-boe2 lai5 e5, chi2-u7 cho3 chit8 tiam2-cheng e5 khang-khoe3 na7-tiaN7, tan7-si7 goan2 kui jit8 phak8-jit8 lo5-khou2 kang-chok, li2 keng3-jian5 ia7 hou7 in nia2 kap goan2 peN5 che7 chiN5.’  13) Chu2-lang5 chiu7 hoe5-tap ki5-tiong e5 chit8 e5 kong2: ‘Peng5-iu2! Goa2 bo5 hou7 li2 chiah8-khui. Li2 kam2 m7-si7 kap goa2 iok-teng7 chit8 kang chit8 khou-gin5 e5 kang-chiN5?  14) Li2 theh8 li2 e5 kang-chiN5 tng2-khi3! Goa2 kam-goan7 boeh hou7 chiah-e5 lou7-boe2 lai5 e5 lang5 peN5-che7 kang-chiN5.  15) Goa2 eng7 ka-ti7 e5 chiN5 cho3 goa2 sou2 ai3 cho3 e5, kam2 be7-eng7-tit? Goa2 tui3 in khong2-khai3, li2 chiu7 teh bak8-khang-chhiah si7 bo5?’”  16) Ia5-sou choe3-au7 ka7 in kong2, “Lou7-boe2 e5, e7 piN3-cho3 tai7-seng, tai7-seng e5, e7 piN3-cho3 lou7-boe2.”

Ia5-sou te7-saN chhu3 i7-ko3 I e5 si2-bong5 kap hok8-hoat8: (Kho2 10:32-34; Lou7 18:31-34)
	17) Ia5-sou kap chap8-ji7 e5 bun5-tou5 cho3-tin7 teh-boeh khi3 Ia5-lou7-sat-leng2 SiaN5 e5 si5, ti7 lou7-tiong chhoa7 in khi3 piN-a, na2 kiaN5 na2 ka7 in kong2:  18) “Lin2 chu3-i3 thiaN, lan2 chit-chun7 boeh lai5-khi3 Ia5-lou7-sat-leng2, ti7 hia Jin5-chu2 e7 hou7 lang5 kau hou7 hiah-e5 che3-si-tiuN2 kap keng-hak8-chia2. In e7 ka7 I phoaN3-koat si2-heng5,  19) ia7 e7 chiong I kau hou7 Goa7-pang-lang5. Chiah-e5 Goa7-pang-lang5 e7 ka7 I hi3-lang7, eng7 piN ka7 I phah, soah ka7 I teng3 toa3 sip8-ji7-ke3; tan7-si7 te7-saN jit8 Siong7-chu2 it-teng7 e7 hou7 I hok8-hoat8.”

Bo2-chhin e5 iau-kiu5: (Kho2 10:35-45)
	20) Hit e5 si5, Se-pi2-thai3 e5 bou2 chhoa7 i nng7 e5 kiaN2-ji5 lai5 kiN3 Ia5-sou, chiu7 phak loh8-khi3 kiu5 Ia5-sou chit8 hang7 tai7-chi3.  21) Ia5-sou mng7 i kong2, “Li2 boeh kiu5 sim2-mih?” I kong2, “ChhiaN2 Li2 ka7 goa2 tah-eng3 Li2 cho3 Ong5 e5 si5, hou7 goa2 chit nng7 e5 kiaN2, chit8 e5 che7 toa3 Li2 e5 chiaN3-peng5, chit8 e5 che7 toa3 Li2 e5 to3-peng5.”  22) Ia5-sou in3 kong2, “Lin2 m7 chai-iaN2 lin2 teh kiu5 sim2-mih. Goa2 teh-boeh lim e5 khou2-poe, lin2 lim e7 loh8-khi3 be7?” In kong2, “Goan2 e7.”  23) Ia5-sou ka7 inkong2: “Lin2 sit8-chai7 e7 lim Goa2 e5 khou2-poe, tan7-si7 boeh hou7 lin2 che7 Goa2 e5 chiaN3-peng5 a2-si7 to3-peng5, Goa2 be7-tang3 chu2-i3. Chiah-e5 ui7, Goa2 e5 Thian-hu7 i2-keng u7 phah-sng3 boeh hou7 sim2-mih lang5 che7.”
	24) Ki5-tha hit chap8 e5 bun5-tou5 thiaN-tioh8 chit hang7 tai7-chi3, chiu7 siu7-khi3 hit nng7 e5 hiaN-ti7.  25) Ia5-sou chiu7 kio3 in long2 lai5 I e5 bin7-cheng5, kong: “Lin2 chai-iaN2 Goa7-pang-lang5 e5 kun-ong5 si7 teh koan2-li2 in e5 jin5-bin5, ia7 u7 koaN-tiuN2 teh koan2-hat in.  26) Tan7-si7 lin2 e5 tiong-kan khiok m7-si7 an2-ne. Lin2 e5 tiong-kan na7 u7 lang5 ai3 boeh cho3 toa7 e5, i tian-to3 tioh8 chiaN5-cho3 lin2 e5 chhe-eng7 e5.  27) Na7 u7 lang5 ai3 boeh cho3 siu2-leng2 e5, i tian-to3 tioh8 chiaN5-cho3 lin2 e5 lou5-pok8.  28) Chhin-chhiuN7 an2-ne, Jin5-chu2 lai5 chit e5 se3-kan, m7-si7 boeh lai5 hou7 lang5 hong7-thai7, tian-to3 si7 boeh lai5 hok8-bu7 pat8-lang5; peng3-chhiaN2 boeh hi-seng I ka-ti7 e5 seN3-mia7 lai5 siok8-hoe5 chin-che7 lang5.”

Ia5-sou i-ho2 nng7 e5 chheN-me5-e5: (Kho2 10:46-52; Lou7 18:35-43)
	29) In li7-khui Ia5-li7-ko SiaN5 e5 si5, u7 chin toa7 tin7 e5 lang5 toe3 Ia5-sou khi3.  30) U7 nng7 e5 chheN-me5-e5 che7 ti7 lou7-piN. In chit8-e7 thiaN-kiN3 Ia5-sou tui3 hia koe3, chiu7 khai-si2 toa7 siaN hoah kong2, “Sin-seN! Tai7-pit8 e5 kiaN2-sun! Kho2-lin5 goan2!”  31) Cheng3-lang5 chek-pi7 in, kio3 in tioh8 tiam7-tiam. Tan7-si7 in lu2 toa7 siaN hoah kong2, “Sin-seN! Tai7-jit8 e5 kiaN2-sun! Kho2 lin5 goan2!”  32) Ia5-sou chiu7 theng5-kha, kio3 in lai5, mng7 in kong2, “Lin2 ai3 Goa2 ka7 lin2 cho3 sim2-mih?”  33) In ka7 I kong2, “Sin-seN! Kiu5 Li2 khui goan2 e5 bak8-chiu, hou7 goan2 u7 khoaN3-kiN3!”  34) Ia5-sou lin5-bin2 in, chiu7 bong in e5 bak8-chiu. In chek-si5 u7 khoaN3-kiN3, chiu7 toe3 I khi3.

Te7 21 ChiuN

Ia5-sou choe3-au7 chin3-jip8 Ia5-lou7-sat-leng2-siaN5: (Kho2 11:1-11; Lou7 19:28-40; Iok 12:12-19)
	1) Ia5-sou kap I e5 bun5-tou5 teh-boeh kau3 Ia5-lou7-sat-leng2 SiaN5 e5 si5, lai5 kau3 Kan-na2 soaN-kha e5 Pek-hoat-ki5. Ti7 hia Ia5-sou chhe nng7 e5 bun5-tou5 tai7-seng khi3,  2) hoan-hu3 in kong2: “Lin2 khi3 tui3-bin7 e5 chng-thau5, chiu7 sui5-si5 e7 khoaN3-kiN3 chit8 chiah li5-a2-bo2 pak8 ti7 hia, u7 chit8 chiah li5-a2-kiaN2 kap i cho3-hoe2, lin2 ka7 i thau2-khui, khan lai5 Goa2 chia.  3) Na7-u7 lang5 tui3 lin2 kong2 sim2-mih, lin2 chiu7 ka7 i kong2, ‘Chu2 teh khiam3-eng7 in’. Hit e5 lang5 sui5-si5 e7 hou7 lin2 khan lai5.”
	4) Chit e5 su7 chiu7-si7 ui7-tioh8 boeh eng3-giam7 tai7-gian5-jin5 sou2 kong2 e5 oe7, kong2: 
5) “Tioh8 ka7 Sek-an SiaN5 e5 cha-bou2-kiaN2 kong: ‘Li2 khoaN3! Li2 e5 ong5 teh-boeh lai5 li2 chia, I chin un-jiu5 khia5 ti7 li5-a2 teng2, khia5 chit8 chiah li5-a2-kiaN2, chiu7-si7 teh chai3-hoe3 e5 li5-a2 kiaN2.’”
	6) Chit nng7 e5 bun5-tou5 chiu7 chiau3 Ia5-sou hoan-hu3 e5 khi3 cho3.  7) In khan li5-a2-bo2 kap li5-a2-kiaN2 lai5, chiong in e5 goa7-saN phoah8 toa3 hit teng2-bin7, Ia5-sou chiu7 peh khit-khi3 khia5.  8) Chin-che7 kun5-chiong3 chiong ka-ti7 e5 goa7-saN phou toa3 lou7-nih8, ia7 u7 lang5 chho3 chhiu7-ki phou toa3 lou7-nih8.  9) Cheng5-kiaN5 au7-toe3 e5 cheng3-lang5 hoah kong2,
“Ho5-san3-na2! Tai7-pit8 e5 kiaN2-sun, hong7 Chu2 e5 mia5 lai5 e5, eng-kai siu7 chan3-bi2! Chhen-chan3 chi3-kome5 Siong7-chu2!”
	10) Ia5-sou chit8-e7 jip8-khi3 Ia5-lou7-sat-leng2 SiaN5, choan5 siaN5-chhi7 long2 hoa7 khi2-lai5, kong2, “Chit e5 si7 sim2-mih lang5?”  11) Cheng3-lang5 kong2: “Chit e5 si7 tai7-gian5-jin5 Ia5-sou, si7 Ka-li7-li7 Seng2 e5 Na2-sat-lek8-lang5.”

Ia5-sou chheng seng3-tian7: (Kho2 11:15-19; Lou7 19:45-48; Iok 2:13-22)
	12) Ia5-sou jip8-khi3 seng3-tian7, chiong ti7 seng3-tian7 lai7 hiah-e5 teh cho3 seng-li2 e5 lang5 long2 ka7 in koaN2 chhut-khi3, ia7 chiong oaN7-chiN5 e5 lang5 e5 toh-a2, kap be7 hun2-chiau2 e5 lang5 e5 i2-a2 chhia-chhia-to2.  13) I ka7 in kong2: “Seng3-keng u7 ki3-chai3 kong2, ‘goa2 e5 chhu3 tioh8 hou7 lang5 chheng-hou cho3 ki5-to2 e5 chhu3.’ Tan7-si7 lin2 ka7 i pian3-cho3 chhat8-siu7!”
	14) Ti7 seng3-tian7 u7 chheN-me5-e5 kap pai2-kha-e5 oa2-khi3 Ia5-sou hia, I chiu7 ka7 in i-ho2 khi3.  15) Chiah-e5 che3-si-tiuN2 kap keng-hak8-chia2 khoaN3-kiN3 Ia5-sou sou2 cho3 e5 sin5-chek, iu7-koh thiaN-kiN3 gin2-na2 ti7 seng3-tian7 toa7-siaN hoah kong2, “Ho5-san3-na2! Tai7-pit8 e5 kiaN2-sun!” chiu7 toa7 siu7-khi3,  16) ka7 Ia5-sou kong2, “In teh kong2 e5, Li2 u7 thiaN-kiN3 bo5?” Ia5-sou in3 kong2: “U7, tan7-si7 lin2 kam2 m7-bat thak8 tioh8 Seng3-keng kong2, “Li2 hou7 gin2-na2 kap ang-eN-a2 e5 chhui3 lai5 chan3-bi2 Li2.’”  17) Ia5-sou chiu7 li7-khui in, chhut hit e5 siaN5 khi3 kau3 Pek-tai7-ni5 SiaN5, ti7 hia keh-me5.

Ia5-sou chiu3-me7 bu5-hoe-ko2-chhiu7: (Kho2 11:12-14; 20:24)
	18) Keh-tng2 chai2-khi2, Ia5-sou boeh tng2 lai5 Ia5-lou7-sat-leng2 SiaN5 e5 si5, ti7 lou7-nih8 pak-tou2 chin iau.  19) I khoaN3-kiN3 lou7-nih8 u7 chit8 chang5 bu5-hoa-ko2-chhiu7, oa2-khi3 chit8-e7 khoaN3, chi2-u7 khoaN3-kiN3 hoih8, long2 bo5 koe2-chi2, chiu7 tui3 hit chang5 chhiu7 kong2, “Tui3 hian7-chai7 khi2, li2 eng2-oan2 be7 koh kiat koe2-chi2!” Hit chang5 bu5-hoa-ko2-chhiu7 sui5-si5 chiu7 ta-khi3.  20) Bun5-tou5 chit8-e7 khoaN3-kiN3 an2-ne, chiu7 toa7 tioh8-kiaN, kong2, “An3-choaN2 chit chang5 bu5-hoa-ko2-chhiu7 hut-jian5-kan ta-khi3?”  21) Ia5-sou ka7 bun5-tou5 in3 kong2: “Goa2 sit8-chai7 ka7 lin2 kong2, lin2 na7 u7 sin3-sim long2 bo5 giau5-gi5, put-tan7 Goa2 tui3 chit chang5 bu5-hoa-ko2-chhiu7 sou2 cho3 e5 lin2 ia7 e7-tang3 cho3, ji5-chhiaN2 lin2 e7-tang3 tui3 chit cho7 soaN kong2, ‘Khi2-lai5, khi3 thiam7-hai2!’ Chit cho7 soaN ia7 e7 chiau3 an2-ne sit8-hian7.  22) Lin2 na7 eng7 sin3-sim lai5 ki5-to2, lin2 it-teng7 e7 tit-tioh8 lin2 sou2 ki5-kiu5 e5 it-chhe3.”

Lun7 Ia5-sou e5 koan5-peng3: (Kho2 11:27-33; Lou7 20:1-8)
	23) Ia5-sou jip8-khi3 seng3-tian7, ti7 hia teh ka3-si7 lang5 e5 si5, chiah-e5 che3-si-tiuN2 kap I2-sek-liat8-lang5 e5 tiuN2-lo2 lai5 chhoe7 I, mng7 kong2, “Li2 eng7 sim2-mih koan5-peng3 lai5 cho3 chiah-e5 tai7-chi3? Chit e5 koan5-peng3 si7 sim2-mih lang5 hou7 Li2 e5 ?”  24) Ia5-sou in3 in kong2: “Goa2 ia7 boeh mng7 lin2 chit8 ku3 oe7, lin2 na7 ka7 Goa2 tap-hok8, Goa2 chiah boeh ka7 lin2 kong2 Goa2 eng7 sim2-mih koan5-peng3 lai5 cho3 chiah-e5 tai7-chi3.  25) Iok-han7 ka7 lang5 se2-le2 e5 koan5-peng3 si7 tui3 thiN lai5 e5, a2-si7 tui3 lang5 lai5 e5?" In hou7-siong gi7-lun7 kong2: “Lan2 na7-si7 kong2 ‘Tui3 thiN lai5 e5,’ Ia5-sou e7 mng7 lan2 kong2, ‘An2-ne lin2 an3-choaN2 bo5 boeh sin3 Iok-han7?’  26) Tan7-si7 lan2 na7-si7 kong2, ‘Tui3 lang5 lai5 e5,’ lan2 m7-ku2 kiaN cheng3-lang5, in-ui7 in long2 siuN7 kong2 Iok-han7 si7 tai7-gian5-jin5.”  27) In chiu7 in3 Ia5-sou kong2, “Goan2 m7 chai-iaN2.” Ia5-sou chiu7 tui3 in kong2, “An2-ne Goa2 ia7 bo5 boeh ka7 lin2 kong2 Goa2 eng7 sim2-mih koan5-peng3 lai5 cho3 chiah-e5 tai7-chi3.”

Nng7-e5 kiaN2-ji5 e5 phi3-ju7:
	28) “TaN lin2 siuN7 an3-choaN2? U7 chit8 e5 lang5, i u7 nng7-e5 kiaN2-ji5. I khi3 ka7 toa7-kiaN2 kong2, ‘KiaN2 a3! Li2 kin-na2-jit8 khi3 phu5-to5-hng5 cho3 khang-khoe3.’  29) I in3 kong2, ‘Goa2 m7 khi3,’ M7-ku2 au-lai7 i hoe5-sim choan2-i3 chiu7 khi3.  30) In lau7-pe7 ia7 khi3 ka7 te7-ji7 kiaN2 kong2 kang7-khoan2 e5 oe7. Te7-ji7 kiaN2 in3 kong2, ‘A-pa. goa2 boeh khi3.’ Tan7-si7 i bo5 khi3.  31) Chit nng7-e5 kiaN2 tah chit8 e5 sit8-chai7 u7 chiau3 in lau7-pe7 e5 i3-su3 khi3 cho3?” In kong2, “Si7 toa7-kiaN2.” Ia5-sou ka7 in kong2: “Goa2 sit8-chai7 ka7 lin2 kong2, chiah-e5 thiu-soe3 e5 lang5 kap ki-li2 e7 pi2 lin2 khah tai7-seng chin3-jip8 Siong7-chu2 e5 Kok.  32) In-ui7 Iok-han7 lai5 chi2-si7 lin2 kiaN5 Siong7-chu2 sou2 iau-kiu5 e5 lou7, tan7-si7 lin2 bo5 boeh sin3 i; m7-ku2 chiah-e5 thiu-soe3 e5 lang5 kap ki-li2 tian-to3 sin3 i. Sui-jian5 lin2 khoaN3-kiN3 chiah-e5 tai7-chi3, iau2-ku2 bo5 hoan2-hoe2 lai5 sin3 i.”

Phu5-to5-hng5 e5 tian7-long5 e5 phi3-ju7: (Kho2 12:1-12; Lou7 20:9-19)
	33) Ia5-sou kong2: “Lin2 koh thiaN leng7-goa7 chit8 e5 phi3-ju7. U7 chit8 e5 chu2-lang5 u7 chit8 te3 phu5-to5-hng5, eng7 chhiuN5-ui5-a2 ka7 i ui5 khi2-lai5, lai7-bin7 khui chit8 e5 chiu2-khut, khi2 chit8 e5 khan3-siu2-thah, chiong chit te3 hng5 chou hou7 tian7-long5, jian5-au7 chhut-khi3 li2-heng5.  34) Siu-seng5 phu5-to5 e5 si5 kau3, chu2-lang5 chiu7 chhe i kui2-na7 e5 lou5-pok8 khi3 tian7-long5 hia, boeh tui3 in siu hng5-chou.  35) Chiah-e5 tian7-long5 chiong i chiah-e5 lou5-pok8 liah8 khi2-lai5, chit8 e5 hou7 in phah, te7-ji7 e5 hou7 in thai5-si2, te7-saN e5 hou7 in eng7 chioh8-thau5 tim3.  36) Chu2-lang5 iu7-koh chhe chit8 tin7 lou5-pok8 khi3, pi2 te7-it pai2 khah che7 lang5; tan7-si7 chiah-e5 tian7-long5 ia7-si7 an2-ne tui3-thai7 in.  37) Choe3-au7 chu2-lang5 chhe i ka7-ti7 e5 kiaN2 khi3 in hia, I siuN7 kong2, ‘In it-teng7 e7 chun-keng3 goa2 e5 kiaN2.’  38) Tan7-si7 hiah-e5 tian7-long5 khoaN3-kiN3 i e5 kiaN2 lai5, chiu7 hou7-siong kong2, ‘Chit e5 si7 i e5 ke3-seng5-jin5. Lai5, lan2 lai5 ka7 i sat-hai7, thang lai5 tit-tioh8 i sou2 boeh ke3-seng5 e5 san2-giap8!’  39) In chiu7 ka7 i liah8 khi2-lai5, thoa i chhut-khi3 phu5-to5-hng5 e5 goa7-bin7, ka7 i thai5-si2.”
	40) Ia5-sou mng7 in kong2, “TaN phu5-to-hng5 e5 chu2-lang5 lai5 e5 si5, i e7 an3-choaN2 lai5 chhu2-li2 chiah-e5 tian7-long5?”  41) In ka7 I kong2: “I it-teng7 e7 thai5-si2 chiah-e5 phaiN2 lang5, chiong phut-to5-hng5 chou hou7 pat8 e5 e7-tang3 chiau3 siu-tang e5 si5 lap8-chou e5 tian7-long5.”  42) Ia5-sou tui3 in kong2: “Lin2 kam2 m7-bat thak8-tioh8 Seng3-keng u7 ki3-chai3 kong2:
‘Khi2-chhu3 sai-hu7 sou2 tan3-tiau7 e5 chioh8, soah pian3-cho3 siong7 tiong7-iau3 e5 ki-chioh8; che si7 Chu2 e5 chok-ui5, lan2 khoaN3-tioh8 hui-siong5 ki5-biau7.’
43) In-ui7 an2-ne, Goa2 ka7 lin2 kong2,Siong7-chu2 e5 Kok it-teng7 e7 tui3 lin2 tiong-kan ka7 lin2 chhiuN2-khi3, lai5 siuN2-su3 hou7 hiah-e5 heng5-ui5 hu5-hap8 Siong7-chu2 e5 Kok e5 peh-seN3.  ( 44) That-tioh8 chit te3 chioh8-thau5 lai5 poah8-to2 e5 lang5, it-teng7 long2 e7 chhui3-kut hun-sin; hou7 chit te3 chioh8-thau5 teh-tioh8 e5 lang5, it-teng7 long2 e7 chhui3-kou5-kou5.)”
	45) Chiah-e5 che3-si-tiuN2 kap Hoat-li7-sai3-phai3 e5 lang5 thiaN-kiN3 Ia5-sou e5 phi3-ju7, chai-iaN2 Ia5-sou si7 teh kong2 in,  46) chiu7 siuN7 boeh liah8 I, tan7-si7 kiaN cheng-lang5, in-ui7 cheng3-lang5 khoaN3 Ia5-sou si7 chit8 ui7 tai-gian5-jin5.

Te7 22 ChiuN

Hun-ian3 e5 phi2-ju7: (Lou7 14:15-24)
	1) Ia5-sou iu7-koh eng7 phi3-ju7 ka7 in kong2:  2) “Thian-kok chhin-chhiuN7 chit8 e5 kok-ong5 ka7 i e5 kiaN2 pi7-pan7 hun-ian3.  3) I chhe i e5 pok8-jin5 khi3 thong-ti hiah-e5 siu-tioh8 chhiaN2 -thiap e5 lang5-kheh lai5 hu3 hun-ian3, tan7-si7 in m7 lai5.  4) Kok-ong5 iu7-koh chhe chit8-koa2 pok8-jin5, hoan-hu3 in kong2: ‘Khi3 ka7 hiah-e5 sou2 chhiaN2 e5 lang5-kheh kong2, goa2 e5 toh i2-keng long2 pi7-pan7 ho2 a3. Goa2 e5 gu5 kap pui5 e5 gu5-a2-kiaN2 i2-keng thai5 a7. It-chhe3 long2 chun2-pi7 ho2 a3. ChhiaN2 lai5 hu3 hun-ian3!  5) Tan7-si7 hiah-e5 sou2 chhiaN2 e5 lang5-kheh long2 bo5 boeh chhap in, cho3 in khi3, chit8 e5 khi3 choh-sit, chit8 e5 khi3 cho3 seng-li2;  6) ki5-tha e5, liah8 hiah-e5 pok8-jin5 khi2-lai5, ka7 in phah, soah ka7 in thai5-si2.  7) Kok-ong5 hui-siong5 siu7-khi3, chiu7 phai3 kun-tui7 khi3 chau5-biat8 hiah-e5 hiong-hoan7, iu7-koh sio-hui2 in e5 siaN5-chhi7,  8) jian5-au7 ka7 i e5 pok8-jin5 kong2: ‘Hun-ian3 i2-keng chun2-pi7 ho2 a3, tan7-si7 i2-cheng5 sou2 chhiaN2 e5 lang5-kheh long2 be7-kham-tit hou7 lan2 chhiaN2.  9) TaN lin2 khi3 toa7-lou7-khau2, sou2 tu2-tioh8 e5 lang5 long2 ka7 in chhiaN2 lai5 hu3 hun-ian3.’  10) I e5 pok8-jin5 chiu7 chhut-khi3 toa7-lou7-khau2, bo5-lun7 ho2-phaiN2 lang5, in sou2 tu2-tioh8 e5 lang5 long2 ka7 in chhiaN2 lai5; sou2-i2 hun-ian3 e5 le2-tng5 lang5-kheh che7 kah moa2-moa2.”
	11) “Kok-ong5 jip8-lai5 khoaN3 hiah-e5 lang5-kheh e5 si5, khoaN3-kiN3 ti7 hia u7 chit8 e5 lang5 bo5 chheng7 le2-hok8.  12) Kok-ong5 chiu7 ka7 i mng7 kong2, ‘Peng5-iu2 a3! Li2 an3-choaN2 bo5 chheng7 le2-hok8 jip8-lai5 chia?’ Hit e5 lang5 tiam7-tiam7 bo5 oe7 thang in3.  13) Kok-ong5 chiu7 ka7 i pak8 khi2-lai5, ka7 i hiat chhut-khi3 goa7-bin7 ou-am3 e5 sou2-chai7.’ I e7 toa3 hia thi5-khau3 ka7-ge5 chhiat-khi2.”  14) Ia5-sou choe3-au7 ka7 in kong2, “Pi7 tiau3 e5 lang5 che7, tan7-si7 siu7 keng2-soan2 e5 lang5 chio2.”

Lap8 soe3-kim e5 bun7-te5: (Kho2 12:13-17; Lou7 20:20-26)
	15) Jian5-au7 Hoat-li7-sai3-phai3 e5 lang5 chhut-khi3 chham-siong5, siuN7 khoaN3 boeh an3-choaN2 lai5 liah8 Ia5-sou e5 oe7-phang7.  16) In chiu7 chhe in kui2-na7 e5 hak8-seng kap Hi-lut8-tong2 e5 lang5 khi3 Ia5-sou hia, ka7 I kong2: “Lau7-su, goan2 chai-iaN2 Li2 si7 chit8 e5 lau2-sit8-lang5, chiau3 chin-li2 lai5 ka3-si7 Siong7-chu2 e5 to7-li2. Li2 m7-kiaN poaN3-lang5, in-ui7 Li2 bo5 koan lang5 e5 bin7-sek lai5 kong2-oe7.  17) Sou2-i2 chhiaN2 Li2 ka7 goan2 kong2, lap8-soe3 hou7 Lo5-ma2 e5 hong5-te3 u7 hah8 lan2 e5 Lut8-hoat a2 bo5?’  18) Ia5-sou chai-iaN2 in e5 phaiN2 tong7-ki, chiu7 ka7 in kong2: “Gui7-sian7-chia2, lin2 an3-choaN2 siuN7-boeh eng7 kui2-ke3 lai5 ham7-hai7 Goa2?  19) Theh8 lap8-soe3 e5 gin5-oan5 lai5 hou7 Goa2 khoaN3!” In chiu7 theh8 chit8 e5 gin5-oan5 chhut-lai5 hou7 I.  20) Ia5-sou mng7 in kong2, “Chit e5 siong7 kap ji7-ho7 si7 sim2-mih lang5 e5?”  21) In in3 kong2, “Si7 hong5-te3 e5.” Ia5-sou chiu7 tui3 in kong2, “An2-ne, lin2 tioh8 chiong hong5-te3 e5 lap8 hou7 hong5-te3, chiong Siong7-chu2 e5 hian3 hou7 Siong7-chu2.”  22) In chit8-e7 thiaN-kiN3 an2-ne chin tioh8-kiaN, chiu7 li7-khui Ia5-sou cho3 in khi3.

Si2-lang5 hok8-hoat8 e5 bun7-te5: (Kho2 12:18-27; Lou7 20:27-40)
	23) Kang7 hit jit8, u7 chit8-koa2 Sat-thou2-kai-tong2 e5 lang5 lai5 kiN3 Ia5-sou. (In chu2-tiuN kong2 si2-lang5 be7 hok8-hoat8.) In mng7 Ia5-sou kong2:  24) “Lau7-su, Mou5-se kong2: ‘Na7 u7 lang5 bo5 seN kiaN2 chiu7 si2-khi3, i e5 sio2-ti7 tioh8 chhoa7 hiaN-so2 cho3 bou2, ui7-tioh8 a-hiaN lai5 thoan5-chong chiap-tai7.’  25) TaN khah-cha2 u7 chhit e5 hiaN-ti7, toa3 ti7 chia. Toa7 e5 chhoa7 bou2, bo5 seN kiaN2 chiu7 si2-khi3, lau5 i e5 bou2 hou7 i e5 sio2-ti7.  26) Te7-ji7 e5, te7-saN e5, it-tit8 kau3 te7-chhit e5 ia7 long2 si7 kang7-khoan2 cheng5-heng5.  27) Choe3-au7 hit e5 hu7-jin5-lang5 ia7 si2-khi3.  28) In-ui7 in chhit e5 long2 bat kap i kiat-hun koe3, taN hok8-hoat8 hit jit8, chit e5 hu7-jin5-lang5 kiu3-keng3 si7 tah chit8 e5 e5 bou2?’
	29) Ia5-sou in3 in kong2: “Lin2 toa7 m7-tioh8 a7! In-ui7 lin2 m7-bat Seng3-keng, ia7 bo5 beng5-pek8 Siong7-chu2 e5 tai7-leng5.  30) In-ui7 si2-lang5 hok8-hoat8 e5 si5, in e7 chhin-chhiuN7 thian-siong7 e5 thian-sai3, ia7 bo5 chhoa7 ia7 bo5 ke3.  31) Lun7 si2-lang5 hok8-hoat8 e5 su7, lin2 kam2 m7-bat thak8-tioh8 Siong7-chu2 tui3 lin2 sou2 kong2 e5 oe7, kong2:
32) ‘Goa2 chiu7-si7 A-pek-lah8-han2 e5 Siong7-chu2, I2-sat e5 Siong7-chu2, Nga2-kok e5 Siong7-chu2.’
I m7-si7 si2-lang5 e5 Siong7-chu2, si7 oah8-lang5 e5 Siong7-chu2!”  33) Cheng3-lang5 thiaN tioh8 I e5 ka3-si7 chiu7 chin tioh8-kiaN.

Choe3 tiong7-iau3 e5 kai3-beng7: (Kho2 12:28-34; Lou7 10:25-28)
	34) Hoat-li7-sai3-phai3 e5 lang5 thiaN-kiN3 Ia5-sou hou7 Sat-thou2-kai-tong2 e5 lang5 bo5 oe7 thang in3, chiu7 chu7-chip8 cho3-hoe2.  35) Ki5-tiong u7 chit8 e5 Lut8-hoat e5 choan-ka, siuN7-boeh chhi3-tham3 Ia5-sou,  36) chiu7 mng7 I kong2, “Lau7-su, Lut8-hoat e5 tiong-kan tah chit8 tiau5 kai3-beng7 siong7 iau3-kin2?”  37) Ia5-sou ka7 i kong2, ‘Li2 tioh8 choan5-sim, choan5-leng5, choan5-i3 keng3-ai3 Chu2 li2 e5 Siong7-chu2.’  38) Che si7 siong7 iau3-kin2, ia7-si7 te7-it tiau5 e5 kai3-beng7.  39) Te7-ji7 e5 ia7 chhin-chhiuN7 an2-ne: ‘Li2 tioh8 ai3 li2 e5 lin5-jin5 chhin-chhiuN7 ai3 li2 ka-ti7.’  40) It-chhe3 Mou5-se e5 Lut8-hoat kap chiong3 tai7-gian5-jin5 e5 ka3-si7, long2 pau-ham5 ti7 chit nng7 tiau5 kai3-beng7 e5 lai7-bin7.”

Iu2-koan Bi2-sai3-a e5 bun7-te5: (Kho2 12:35-37; Lou7 20:41-44)
	41) Hoat-li7-saiph3ai e5 lang5 chu7-chip8 e5 si5, Ia5-sou mng7 in kong2:  42) “Koan-he7 Bi2-sai3-a, lin2 siuN7 an3-choaN2? I si7 sim2-mih lang5 e5 kiaN2-sun?” In in3 kong2, “Si7 Tai7-pit8 e5 kiaN2-sun.”  43) Ia5-sou koh mng7 in kong2: “An2-ne an3-choaN2 Tai7-pit8 siu7 Seng3 Leng5 e5 kam2-tong7 lai5 chheng-hou Bi2-sai3-a cho3 Chu2? In-ui7 Tai7-pit8 kong2:
44) ‘Siong7-chu2 tui3 goa2 e5 Chu2 kong2: Che7 toa3 Goa2 e5 chiaN3-peng5, it-tit8 kau3 Goa2 chiong Li2 e5 tek8-jin5 cho3 kha-tiam7 lai5 hou7 Li2 khoe3-kha.’
45) Tai7-pit8 ki3-jian5 chheng-hou I cho3 Chu2, bi2-sai3-a na2 e7 lai5 cho3 Tai7-pit8 e5 kiaN2-sun?”  46) Bo5 lang5 e7-tang3 in3 Ia5-sou poaN3 ku3 oe7, tui3 hit jit8 khi2 ia7 bo5 lang5 kaN2 koh lai5 mng7 I. 

Te7 23 ChiuN

Tioh8 ti5-hong5 keng-hak8-chia2 kap Hoat-li7-sai3-phai3 e5 lang5: (Kho2 12:38-39; Lou7 11:43,46; 20:45-46)
	1) Hit e5 si5 Ia5-sou ka7 cheng3-lang5 kap I e5 bun5-tou5 kong2:  2) “Keng-hak8-chia2 kap Hoat-li7-sai3-phai3 e5 lang5 ke3-seng5 Mou5-se e5 koan5-peng3 lai5 kai2-sek Lut8-hoat.  3) Sou2-i2 in sou2 ka7 lin2 kong2 e5, lin2 tioh8 sit8-heng5 chun-siu2, tan7-si7 m7-thang oh8 in e5 heng5-ui5, in-ui7 in bo5 sit8-heng5 in sou2 ka3-si7 e5.  4) In chiong chin tang7, hou7 lang5 taN bo5 hoat-tit e5 taN3, lai5 he7 toa3 pat8-lang5 e5 keng-thau5 teng2; tna7-si7 ka-ti7 lian5 chit8 ki chng2-thau5-a2 ia7 m7-kheng2 tin2-tang7, lai5 kiam2-khin pat8-lang5 e5 tang7-taN3.  5) In sou2 cho3 it-chhe3 e5 tai7-chi3, long2 si7 ui7-tioh8 boeh hou7 cheng3-lang5 khoaN3, in-ui7 in chiong teh ki5-to2 e5 si5 pak8 toa3 thau5-hiah8 a2-si7 tiau3 toa3 chhiu2-au7-khiau e5 keng-ap8-a2 kou3-i3 cho3 khah toa7, chiong goa7-tho3 saN-a2-ki e5 chhiu cho3 kah chin tng5.  6) Ti7 ian3-sek8  che7-toh ai3 che7 toa7-ui7, ti7 hoe7-tng5 ai3 che7 koan5 e5 ui7,  7) ti7 ke-chhi7 ai3 lang5 ka7 in kiaN5 toa7-le2, ai3 lang5 chheng-hou in lau7-su.  8) Tan7-si7, in-ui7 lin2 hou7-siong long2 si7 hiaN-ti7, iu7-koh chi2-u7 chit8 ui7 Lau7-su na7-tiaN7.  9) Ti7 se3-kan ia7 m7-thang sui5-pian7 chheng-hou lang5 cho3 lin2 e5 lau7-pe7, in-ui7 lin2 chi2-u7 chit8 ui7 Thian-hu7.  10) Lin2 ia7 m7-thang hou7 lang5 chheng-hou cho3 leng2-siu7, in-ui7 lin2 e5 leng2-siu7 chi2-u7 chit8-ui7, chiu7-si7 Bi2-sai3-a.  11) Lin2 tiong-kan te7-it ui2-tai7 e5 tioh8 cho3 lin2 e5 pok8-jin5.  12) Chu7-ko e5 lang5 it-teng7 e7 siu7 ap-ke7, chu7-khiam e5 lang5 it-teng7 e7 siu7 the5-ko.”

Ia5-sou chek-pi7 gui7-sian7-chia2: (Kho2 12:40; Lou7 11:39-42,44,52; 20:47)
	13) “Lin2 chiah-e5 gui7-sian7 e5 keng-hak8-chia2 kap Hoat-li7-sai3-phai3 e5 lang5, tioh8 u7 chai-ho7! Lin2 toa3 lang5 e5 bin7-cheng5 chiong Thian-kok e5 mng5 koaiN khi2-lai5. Lin2 pun2-sin bo5 boeh jip8-khi3, iu7-koh boeh jip8-khi3 e5 lang5, lin2 ia7 m7 hou7 in jip8-khi3.”
	( 14) “Lin2 chiah-e5 gui7-sian7 e5 keng-hak8-chia2 kap Hoat-li7-sai3-phai3 e5 lang5, tioh8 u7 chai-ho7! Lin2 chit8 hong-bin7 thun-chiam3 chiu2-koaN2-lang5 e5 ke-hoe2, chit8 hong-bin7 ke2-i3 ki5-to2 chin ku2. Lin2 it-teng7 e7 siu7 tioh8 koh-khah giam5-tiong7 e5 heng5-hoat8.”)
	15) “Lin2 chiah-e5 gui7-sian7 e5 keng-hak8-chia2 kap Hoat-li7-sai3-phai3 e5 lang5, tioh8 u7 chai-ho7! Ui7-tioh8 boeh tit-tioh8 chit8 e5 lang5 kai2-chong jip8-kau3, lin2 kiaN5-thau3 hai2-iuN5 liok8-te7, tan7-si7 i jip8-kau2 liau2-au7, lin2 chiu7 hou7 i pian3-cho3 pi2 lin2 teng5-poe7 sia5-ok, tioh8 loh8 te7-gak8 e5 lang5.”
	16) “Lin2 chiah-e5 chheN-me5 e5 chi2-to7-chia2, tioh8 u7 chai-ho7! Lin2 kong2: ‘Lang5 na7 chi2 Seng3-tian7 lai5 chiu3-choa7 chiu7 bo5 hau7-lek8, tan7-si7 na7 chi2 Seng3-tian7 lai7 e5 ng5-kim lai5 chiu3-choa7 e5 lang5, it-teng7 tioh8 sit8-heng5 sou2 chiu3 e5 choa7.’  17) Lin2 chiah-e5 chheN-me5 koh gong7 e5 lang5 a3! Tau3-te2 ng5-kim khah tiong7-iau3, a2-si7 hit e5 hou7 ng5-kim chiaN5-cho3 sin5-seng3 e5 Seng3-tian7 khah tiong7-iau3?  18) Lin2 ia7 kong2: ‘Lang5 na7 chi2 che3-toaN5 lai5 chiu3-choa7 chiu7 bo5 hau7-lek8, tan7-si7 na7 chi2 che3-toaN5 ten2 e5 seng-le2 lai5 chiu3-choa7 e5 lang5, it-teng7 tioh8 sit8-heng5 sou2 chiu3 e5 choa7.’  19) Lin2 chiah-e5 chheN-me5 e5 lang5 a3! Tau3-te2 seng-le2 khah tiong7-iau3, a2-si7 hit e5 hou7 seng-le2 chiaN5-cho3 sin5-seng3 e5 che3-toaN5 khah tiong7-iau3?  20) Sou2-i2 lang5 na7 chi2 che3-toaN5 lai5 chiu3-choa7, chiu7-si7 chi2 che3-toaN5 kap che3-toaN5 teng2 it-chhe3 sou2 u7 e5 lai5 chiu3-choa7.  21) Lang5 na7 chi2 Seng3-tian7 lai5 chiu3-choa7, chiu7-si7 chi2 Seng3-tian7 kap toa3 ti7 Seng3-tian7 lai7-bin7 e5 Siong7-chu2 lai5 chiu3-choa7.  22) Lang5 na7 chi2 thiN lai5 chiu3-choa7, chiu7-si7 chi2 Siong7-chu2 e5 po2-cho7 kap che7 ti7 po2-cho7 siong7 Hit-ui7 Siong7-chu2 lai5 chiu3-choa7.”
	23) “Lin2 chiah-e5 gui7-sian7 e5 keng-hak8-chia2 kap Hoat-li7-sai3-phai3 e5 lang5, tioh8 u7 chai-ho7! Lin2 chiau3 koan3-le7 to u7 teh hong7-hian3 chap8-hun chi it e5 phang-liau7 --- chhin-chhiuN7 poh8-ho5, pek-kak, sio2-hoe5-hiang teng2 hou7 Siong7-chu2, tan7-si7 lin2 long2 bu5-si7 Lut8-hoat sou2 iau-kiu5 koh-khah tiong7-iau3 e5, chhin-chhiuN7 kong-cheng3, jin5-chu5, sin3-sit8 teng2 e5 ka3-si7. Chiah-e5 ka3-si7 lin2 it-teng7 tioh8 sit8-heng5, tan7-si7 thau5-cheng5 sou2 theh8-khi2 hiah-e5 koan3-le7 ia7 m7-thang hut-liok8.  24) Lin2 chiah-e5 chheN-me5 e5 leng2-to7-chia2! lin2 chit8 chiah bang2-thang5 ia7 sio2-sim tui3 im2-liau7 tiong ka7 i li7 chhut-lai5, tan7-si7 kui chiah lok8-to5 ia7 ka7 i thun loh8-khi3!”
	25) Lin2 chiah-e5 gui7-sian7 e5 keng-hak8-chia2 kap Hoat-li7-sai3-phai3 e5 lang5, tioh8 u7 chai-ho7! Lin2 chiong te5-au-a2 kap oaN2-poaN5 e5 goa7-bin7 chhit kah chin chheng-khi3, m7-ku2 lai7-bin7 chhiong-moa2 tham-iok8 kap hong3-chhiong3.  26) ChheN-me5 e5 Hoat-li7-sai3-phai3 e5 lang5 a3! Lin2 tioh8 tai7-seng chheng te5-au-a2 e5 lai7-bin7 hou7 chheng-khi3, an2-ne goa7-bin7 ia7 chu7-jian5 e7 chheng-khi3!”
	27) “Lin2 chiah-e5 gui7-sian7 e5 keng-hak8-chia2 kap Hoat-li7-sai3-phai3 e5 lang5, tioh8 u7 chai-ho7! Lin2 chhin-chhiuN7 chhat kah peh8-peh8-peh8 e5 bong7, goa7-bin7 khoaN3 khi2-lai5 chin sui2, tan7-si7 lai7-bin7 chhiong-moa2 si2-lang5 e5 kut-thau5 kap kok chiong2 hu2-pai7 e5 mih8-kiaN7.  28) Kap an2-ne kang7-khoan2, lin2 e5 goa7-piau2 chhin-chhiuN7 gi7-jin5, m7-ku2 lai7-bin7 chhiong-moa2 gui7-sian7 kap put-hoat.”

Ia5-sou i7-ko3 gui7-sian7-chia2 kai-siu7 heng5-hoat8: (Lou7 11:47-51)
29) “Lin2 chiah-e5 gui7-sian7 e5 keng-hak8-chia2 kap Hoat-li7-sai3-phai3 e5 lang5, tioh8 u7 chai-ho7! Lin2 kian3-cho7 tai7-gian5-jin5 e5 bong7, chong-sek gi7-jin5 e5 ki3-liam7-pi;  30) lin2 ia7 kong2 ‘Ka2-su2 goan2 na7 chhut-si3 ti7 goan2 e5 chou2-sian e5 si5-tai7, goan2 it-teng7 be7 kap in kiong7-bou5 lai5 sat-hai7 tai7-gian5-jin5.’  31) An2-ne sit8-che3 siong7 lin2 si7 teh cheng3-beng5 lin2 pun2-sin chiu7-si7 hiah-e5 bou5-sat tai7-gian5-lin5 e5 lang5 e5 kiaN2-sun!  32) TaN lin2 khi3 oan5-seng5 lin2 e5 chou2-sian cho3 iau2-boe7 liau2 ok-tok8 e5 tia7-chi3.  33) Lin2 chiah-e5 tok8-choa5 e5 kiaN2-sun! Kan-kui2 e5 lang5 a3! Lin2 kam2 e7-tang3 to5-pi7 te7-gak8 e5 heng5-hoat8?  34) Sou2-i2 Goa2 boeh chhe-phai3 tai7-gian5-jin5, hian5-ti3 e5 lang5 i2-kip8 u7 hak8-bun7 e5 lang5 khi3 lin2 hia; u7-e5 e7 hou7 lin2 sat-hai7, u7-e5 e7 hou7 lin2 teng3 sip8-ji7-ke3, u7-e5 e7 toa3 lin2 e5 hoe7-tng5 hou7 lin2 eng7 piN phah, u7-e5 e7 hou7 lin2 tui3 chit8 e5 siaN5-chhi7 koaN2 koe3 chit8 e5 siaN5-chhi7.  35) An2-ne ti7 chit e5 te7-siong7 thai5-si2 gi7-jin5 e5 hoeh-che3 long2 e7 kui hou7 lin2, chiu7-si7 tui3 bou5-sat gi7-jin5 A-pek khai-si2, it-tit8 kau3 lin2 ti7 seng3-sou2 kap che3-toaN5 e5 tiong-kan sou2 thai5-si2 e5 Pa-liap8-ka e5 kiaN2 Sat-ka-li7-a ui5-chi2.  36) Goa2 sit8-chai7 ka7 lin2 kong2: chiah-e5 hoeh-che3 long2 e7 kui hou7 chit tai7 e5 lang5.”

Ia5-sou ui7 Ia5-lou7-sat-leng2 pi-siong: (Lou7 13:34-35)
	37) “Ia5-lou7-sat-leng2 SiaN5 a3, Ia5-lou7-sat-leng2 SiaN5! Li2 sat-hai7 tai7-gian5-jin5, eng7 chioh8-thau5 tim3-si2 Siong7-chu2 chhe-phai3 lai5 li2 chia e5 su3-chia2! Goa2 loa7-che7 pai2 ai3 boeh chu7-chip8 li2 e5 kiaN2-ji5 jip8 Goa2 e5 hoai5-pau, chhin-chhiuN7 ke-bo2 khou i e5 ke-a2-kiaN2 lai5 aN3 toa3 sit8-kou2-e7, tan7-si7 lin2 ka7 Goa2 ki7-choat8!  38) Lin2 khoaN3! Lin2 e5 chhu3 it-teng7 e7 hong-hoe3.  39) Goa2 ka7 lin2 kong2, chiong5-kim i2-au7, lin2 choat8-tui3 be7-tang3 koh khoaN3-kiN3 Goa2, it-tit8 kau3 lin2 kong2, ‘Hong7 Chu2 e5 mia5 lai5 e5, eng-kai siu7 chan3-bi2!’”

Te7 24 ChiuN

Ia5-sou i7-gian5 Seng3-tian7 e5 hui2-biat8: (Kho2 13:1-2; Lou7 21:5-6)
	1) Ia5-sou tui3 Seng3-tian7 chhut-lai5 teh kiaN5-lou7 e5 si5, I e5 bun5-tou5 chiu7 oa2-lai5 po3 I khoaN3 Seng3-tian7 e5 kian3-tiok-but8.  2) Ia5-sou ka7 in kong2: “Lin2 teh khoaN3 chiah-e5 kian3-tiok-but8, si7 bo5? Goa2 sit8-chai7 ka7 lin2 kong2: chiong-lai5 ti7 chit e5 sou2-chai7 bo5 chit8 te3 chioh8 e7 sio-thah8, long2 e7 to2 kah peN5-peN5 khi3.”

Chai-lan7 e5 khai-si2: (Kho2 13:3-13; Lou7 21:7-19)
	3) Ia5-sou che7 ti7 Kan-na2-soaN teng2 e5 si5, bun5-tou5 thau mng7 Ia5-sou kong2: “ChhiaN2 Li2 ka7 goan2 kong2, sim2-mih si5 e7 hoat-seng chiah-e5 tai7-chi3? Li2 e5 chai3-lim5 kap se3-kai3 e5 boat8-jit8, u7 sim2-mih chian5-tiau7?”
	4) Ia5-sou in3-tap in kong2: “Tioh8 chu3-i3, m7-thang hou7 lang5 be5-hek8 khi3.  5) In-ui7 u7 chin-che7 lang5 e7 mou7-iong7 Goa2 e5 mia5 lai5 kong2, ‘goa2 chiu7-si7 Bi2-sai3-a’ lai5 be5-hek8 chin-che7 lang5.  6) Lin2 e7 thiaN-kiN3 hu7-kin7 chian3-cheng e5 siaN, ia7 e7 thiaN-kiN3 hng7-hng7 u7 chian3-cheng e5 hong-siaN, tan7-si7 tioh8 sio2-sim m7-thang tioh8-kiaN! Chiah-e5 su7-cheng5 it-teng7 tioh8 hoat-seng, tan7-si7 chiong-kiok8 iau2-boe7 kau3.  7) In-ui7 bin5-chok8 e7 khi2-lai5 kong-kek bin5-chok8, kok-ka kong-kek kok-ka; chin-che7 sou2-chai7 e7 hoat-seng ki-hng kap te7-tang7.  8) Che it-chhe3 put-ko3 si7 ui7-tioh8 boeh san2-seng sin ki2-goan5 thong3-khou2 e5 khai-si2 na7-tiaN7.”
	9) “Hit e5 si5 lang5 e7 liah8 lin2 khi3 kau hou7 lang5 heng5-hoat8. In ia7 e7 sat-hai7 lin2. Lin2 ui7-tioh8 Goa2 e5 ian5-kou3 e7 siu7 ban7-bin5 e5 oan3-hin7.  10) Hit e5 si5 u7 chin-che7 lang5 e7 sit-loh8 sin3-sim. In e7 hou7-siong chhut-be7, hou7-siong oan3-hin7,  11) ia7 u7 chin-che7 ke2 tai7-gian5-jin5 e7 chhut-hian7 lai5 be5-hek8 chin-che7 lang5.  12) Put-hoat e5 tai7-chi3 e7 lu2 cheng7-ka. Chin-che7 lang5 e5 ai3-sim chiu7 e7 leng2-tam7 khi3.  13) Tan7-si7 kian-jim2 kau3 choe3-au7 e5 lang5, it-teng7 e7 tit-tioh8 kiu3.  14) Chit e5 Thian-kok e5 Hok-im e7 thoan5-iong5 kau3 phou2 thian-ha7, tui3 ban7-bin5 cho3 kian3-cheng3, jian5-au7 chiong-kiok8 chiu7 e7 kau3.”

Toa7 chai-lan7: (Kho2 13:14-23; Lou7 21:20-24)
	15) “Lin2 na7 thiaN-kiN3 tai7-gian5-jin5 Tan7-i2-li2 sou2 kong2 ‘Hit e5 kho2-ouN3 e5 hui2-biat8-chia2’ khia7 toa3 seng3 e5 sou2-chai7, --- ( thak8 e5 lang5 tioh8 li2-kai2) ---  16) hit e5 si5 toa3 ti7 Iu5-thai3 Seng2 e5 lang5, tioh8 to5-chau2 khi3 soaN-teng2;  17) ti7 chhu3-teng2 e5 lang5, m7-thang loh8-lai5 theh8 chhu3-lai7 e5 mih8-kiaN7;  18) ti7 chhan5-nih8 e5 lang5, ia7 m7-thang tng2-khi3 hiahN i e5 goa7-saN.  19) Hit e5 si5-ki5, u7 sin-in7 e5 hu7-jin5-lang5 kap hou7 eN-a2 chiah8 leng e5 lau7-bo2, sit8-chai7 chin put-heng7!  20) Lin2 tioh8 ki5-kiu5 Siong7-chu2, hou7 lin2 to5-lan7 e5 si5 be7 chai7 tang-thiN-si5 a2-si7 An-hioh-jit8 hoat-seng.  21) In-ui7 hit e5 si5-ki5 e7 u7 toa7 chai-lan7. Chit khoan2 chai-lan7 si7 tui3 chhong3-cho7 u2-tiu7 kau3 hian7-chai7 m7-bat u7 e5; chiong-lai5 ia7 choat8-tui3 be7 koh u7.  22) Hiah-e5 jit8-chi2 na7 bo5 chhek khah te2, chiu7 bo5 chit8 e5 lang5 e7-tang3 tit-tioh8 kiu3. Tan7-si7 Siong7-chu2 e7 ui7-tioh8 I e5 soan2-bin5, siok-toan2 hiah-e5 jit8-chi2.”
	23) “Hit e5 si5 na7 u7 lang5 ka7 lin2 kong2, ‘Lin2 khoaN3! Bi2-sai3-a ti7 chia!’ A2-si7 kong2, ‘Bi2-sai3-a ti7 hia!’, lin2 m7-thang siong-sin3.  24) In-ui7 ke2 Bi2-sai3-a kap ke2 tai7-gian5-jin5 e7 chhut-hian7 lai5 cho3 toa7 e5 sin5-chek kap ki5-su7, chin7-liong7 boeh lai5 be5-hek8 Siong7-chu2 e5 soan2-bin5.  25) Chit e5 tai7-chi3, Goa2 su7-sian ka7 lin2 keng2-ko3 a3.”
	26) “Sou2-i2 na7 u7 lang5 ka7 lin2 kong2, ‘Lin2 khoaN3! Bi2-sai3-a ti7 khong3-ia2!’ Lin2 m7-thang chhut-khi3; a2-si7 kong2, ‘Lin2 khoaN3! I ti7 pang5-keng lai7!’ Lin2 ia7 m7-thang siong-sin3.  27) In-ui7 chhin-chhiuN7 sih-na3 tui3 tang-peng5 sih, chio3 kau3 sai-peng5, Jin5-chu2 e5 chai3-lim5 ia7 si7 kap an2-ne kang7-khoan2.”
	28) “U7 sin-si e5 sou2-chai7 eng-a2 chiu7 e7 chu7-chip8 khi3 hia.”

Jin5-chu2 e5 chai3-lim5: (Kho2 13:24-27; Lou7 21:25-28)
	29) “Chiah-e5 chai-lan7 e5 jit8-chi2 chit8-e7 koe3, jit8-thau5 e7 ou-am3 khi3, goeh8 be7 hoat-chhut kng, chheN e7 tui3 thiN loh8-lai5, thiN-teng2 e5 ban7-siong7 long2 e7 tong7-iau5.  30) Hit e5 si5 Jin5-chu2 chai3-lim5 e5 i7-tiau7 e7 chhut-hian7 toa3 khong-tiong, te7-siong7 e5 kok chiong2-chok8 long2 e7 thi5-khau3, ia7 e7 khoaN3-kiN3 Jin5-chu2 toa3 toa7 koan5-leng5 kap eng5-iau7 che7 thiN-teng2 e5 hun5 kang3 loh8-lai5.  31) I e7 chhe-phai3 I e5 thian-sai3, pun5 hiang2-liang7 e5 la-pa kau3 si3-hng, tui3 thiN-piN hai2-kak chu7-chip8 I e5 soan2-bin5.”

Bu5-hoa-ko2-chhiu7 e5 kau3-hun3: (Kho2 13:28-31; Lou7 21:29-33)
	32) “Lin2 tioh8 tui3 bu5-hoa-ko2-chhiu7 lai5 hak8-sip8 chit8 e5 kau3-hun3. Chhiu7-oe chit8-e7 puh-iN2 hoat-hioh8 chhut-lai5 e5 si5, lin2 chiu7 chai-iaN2 he7-thiN teh-boeh kau3 a3.  33) Kap an2-ne kang7-khoan2, lin2 na7 khoaN3-tioh8 chiah-e5 tai7-chi3 e5 si5, lin2 chiu7 chai-iaN2 Jin5-chu2 i2-keng teh-boeh kau3 a3, sit8-chai7 lai5 kau3 mng5-khau2 a3!  34) Goa2 sit8-chai7 ka7 lin2 kong2! Chit se3-tai7 e5 lang5 iau2-boe7 si2 i2-cheng5, chiah-e5 it-chhe3 e5 tai7-chi3 tek-khak e7 hoat-seng.  35) ThiN-te7 e7 siau-biat8, tan7-si7 Goa2 e5 oe7 choat8-tui3 be7 siau-biat8.”

Bo5 lang5 chai-iaN2 hit e5 jit8-chi2 a2-si7 si5-khek: (Kho2 13:32-37; Lou7 17:26-30. 34-36)
	36) “Tan7-si7 koan-he7 hit e5 jit8-chi2 a2-si7 hit e5 si5-khek long2 bo5 lang5 chai-iaN2, lian5 KiaN2 ia7 m7 chai-iaN2; chi2-u7 Thian-hu7 chai-iaN2 na7-tiaN7.  37) Jin5-chu2 chai3-lim5 e5 si5 ia7 e7 chhin-chhiuN7Na2-a e5 si5-tai7 e5 cheng5-heng5.  38) Chiu7-si7 Toa7-chui2 iau2-boe7 lai5 e5 si5, lang5 chiau3-siong5 lim-chiah8 ke3-chhoa7, it-tit8 kau3 Na2-a jip8-khi3 toa7-chun5 hit jit8;  39) in long2 bo5 gi5-gou7  Toa7-chui2 e7 ka7 in chhiong liau2-liau2 khi3. Jin5-chu2 e5 chai3-lim5 e5 si5 ia7 e7 an2-ne.  40) Hit e5 si5 nng7 e5 lang5 ti7 chhan5-nih8, chit8 e5 e7 siu7 chhiuN2 chau2 khi3, chit8 e5 e7 lau5-toa3 hia;  41) nng7 e5 hu7-jin5-lang5 teh e chioh8-bo7, chit8 e5 e7 siu7 chhiuN2-chau2 khi3, chit8 e5 e7 lau5 toa3 hia.  42) Sou2-i2 lin2 tioh8 keng2-seng2, in-ui7 lin2 m7-chai lin2 e5 Chu2 tah chit8 jit8 e7 lai5.  43) Ka2-su2 chit8 ke e5 chu2-lang5 na7 chai-iaN2 am3-si5 kui2-tiam2 chhat8-a2 e7 lai5, i it-teng7 e7 chheN2-chheN2 teh kou3, be7 hou7 chhat8-a2 ou2 piah-khang jip8-lai5 i e5 chhu3-lai7. Che si7 chu7-beng5 chi li2.  44) Sou2-i2 lin2 tioh8 chun2-pi7 pian7-pian7, in-ui7 lin2 bo5 gi5-gou7 e5 si5 Jin5-chu2 e7 lai5.”

Tiong-sit8 kap bo5 tiong-sit8 e5 pok8-jin5: (Lou7 12:41-48)
	45) “Kiu3-keng3 sim2-mih lang5 si7 tiong-sit8 koh chhong-beng5 e5 lou5-pok8? I chiu7-si7 chu2-lang5 kau-tai3 i koan2 ki5-tha e5 lou5-pok8, chiau3-si5 hun-phoe3 chiah8-mih8 hou7 in hit e5 lang5.  46) I e5 chu2-lang5 tng2-lai5 khoaN3 tioh8 i an2-ne teh cho3 e5 si5, hit e5 lou5-pok8 chiu7 sit8-chai7 u7 hok-khi3!  47) Goa2 sit8-chai7 ka7 lin2 kong2, chu2-lang5 e7 chiong i it-chhe3 e5 chai5-san2 ui2-thok i koan2-li2.  48) Ka2-su2 i si7 chit8 e5 phaiN2 e5 lou5-pok8, i ka-ti7 sim-lai7 e7 siuN7 kong2, ‘goa2 e5 chu2-lang5 koh chin ku2 chiah e7 tng2-lai5’,  49) chiu7 khai-si2 phah i e5 tong7-su7, koh kap chiu2-sian cho3-hoe2 lim-chiah8.  50) Hit e5 lou5-pok8 bo5 gi5-gou7 e5 jit8, siuN7 be7 kau3 e5 si5, i e5 chu2-lang5 e7 tng2-lai5.  51) Chu2-lang5 e7 tang7-tang7 ka7 i heng5-hoat8, hou7 i kap gui7-sian7 e5 lang5 tu2-tioh8 kang7-khoan2 e5 mia7-un7. I e7 toa3 hia thi5-khau3, ka7-ge5 chhiat khi2.”

Te7 25 ChiuN7

Chap8 e5 chai7-sek-li2 e5 phi3-ju7:
	1) “Thian-kok chhin-chhiuN7 e7-bin7 e5 phi3-ju7: u7 chap8 e5 chai7-sek-li2, giah8 in e5 teng-hoe2 chhut-khi3 geng5-chiap sin-long5.  2) In tiong-kan u7 gou7 e5 gong7 e5, u7 gou7 e5 chhong-beng5 e5.  3) Gong7 e5 sui-jian5 u7 giah8 in e5 teng-hoe2, m7-ku2 bo5 leng7-goa7 toa3 iu5.  4) Chhong-beng5 e5 giah8 in e5 teng-hoe2, iu7-koh leng7-goa7 u7 toa3 iu5 te2 ti7 iu5-pan5.  5) Sin-long5 khah ban7 lai5, in soah long2 tuh-ku, chiu7 khun3-khi3.”
	6) “Kau3 poaN3-me5, u7 lang5 toa7-siaN hoah kong2, ‘Khi2-lai5, sin-long5 lai5 lou3! Lin2 chhut-lai5 geng5-chiap i!’  7) Hit e5 si5 hiah-e5 chai7-sek-li2 long2 chheN2 khi2-lai5, chun2-pi7 tiam2-teng.  8) Gong7 e5 ka7 chhong-beng5 e5 kong2, ‘Lin2 e5 iu5 tam7-poh8-a2 pun goan2. Goan2 e5 teng-hoe2 teh-boeh hoa-khi3 a3.’  9) Chhong-beng5 e5 ka7 in in3 kong2, ‘Be7 eng7-tit! KiaN-liau2 goan2 e5 iu5 bo5-kau3 lan2 kong-ke eng7. Lin2 leng5-kho2 ka-ti7 khi3 ka7 be7-iu5-e5 be2 khah hou2.’  10) Hiat-e5 gong7 e5 khi3 teh be2 iu5 e5 si5, sin-long5 kau3 a3. Hit gou7 e5 chun2-pi7 pian7-pian7 e5, chiu7 kap sin-long5 jip8-khi3 hu3 hun-ian3. Mng5 chiu7 koaiN khi2-lai5.”
	11) “Au7-lai5 hiah-e5 khi3 be2 iu5 e5 chai7-sek-li2 tng2-lai5, phah-mng5 kio3 kong2, ‘Sin-seN a3! Sin-seN a2! ChhiaN2 ka7 goan2 khui mng5!’  12) Tan7-si7 sin-long5 in3 kong2, ‘Goa2 sit8-chai7 ka7 lin2 kong2, Goa2 m7-bat lin2!’”  13) Ia5-sou choe3-au7 kong2, “Lin2 tioh8 keng2-seng2, in-ui7 lin2 m7 chai-iaN2 Chu2 e5 lai5-lim5 hit e5 jit8-chi2, ia7 m7 chai-iaN2 hit e5 si5-khek.”

SaN e5 lou5-pok8 e5 phi3-ju7: (Lou7 19:11-27)
	14) “Thian-kok ia7 chhin-chhiuN7 e7-bin7 e5 phi3-ju7: u7 chit8 e5 lang5 teh-boeh chhut-kok, i chiu7 kio3 i e5 lou5-pok8 lai5, chiong i e5 chai5-san2 kau-tai3 in.  15) I chiau3 kok-lang5 e5 chai5-leng5 kau-tai3 chai5-san2 hou7 in; chit8 e5 hou7 i gou7-chheng niu2 gin5, chit8 e5 hou7 i nng7-chheng, chit8 e5 hou7 i chit8-chheng, jian5-au7 i chiu7 chhut-hoat khi3.  16) Hit e5 nia2 gou7-chheng e5, sui5-si5 theh8 khi3 cho3 seng-li2, leng7-goa7 koh than3 gou7-chheng.  17) Hit e5 nia2 nng7-chheng e5, ia7 kang-khoan2, leng7-goa7 koh than3 nng7-chheng.  18) Tan7-si7 hit e5 nia2 chit8-chheng e5, chhut-khi3, thou5-kha kut8 chit8 khang, chiu7 chiong chu2-lang5 e5 chiN5 tai5 khi2-lai5.”
	19) “Keng-koe3 chin-ku2, chiah-e5 lou5-pok8 e5 chu2-lang5 tng2-lai5, chiu7 kap in sng3-siau3.  20) Hit e5 nia2 gou7-chheng e5 chiu7 lai5, ke theh8 gou7-chheng chhut-lai5, kong2: ‘Thau5-ke, li2 kau-tai3 goa2 gou7-chheng niu2 gin5; li2 khoaN3, goa2 leng7-goa7 koh than3 gou7-chheng.’  21) Chu2-lang5 ka7 i kong2: ‘Chin ho2, li2 si7 chit8 e5 ho koh chin7-tiong e5 lou5-pok8! Li2 ki3-jian5 tui3 sio2-sio2 e5 tai7-chi3 to kho3-tit-chu7, goa2 boeh hou7 li2 koan2-li2 chin toa7 e5 tia7-chi3; li2 jip8-lai5 hun-hiong2 goa2 e5 hi2-lok8!’  22) Jian5-au7 hit e5 nia2 nng7-chheng e5 ia7 lai5, kong2: ‘Thau5-ke, li2 kau-tai3 goa2 nng7-chheng; li2 khoaN3, goa2 leng7-goa7 koh than3 nng7-chheng.’  23) Chu2-lang5 ka7 i kong2: ‘Chin ho2, li2 si7 chit8 e5 ho2 koh chin7-tiong e5 lou5-pok8! Li2 ki3-jian5 tui3 sio2-sio2 e5 tai7-chi3 to kho3-tit-chu7, goa2 boeh hou7 li2 koan2-li2 chin toa7 e5 tai7-chi3; li2 jip8-lai5 hun-hiong2 goa2 e5 hi2-lok8!’   24) Choe3-au7 hit e5 nia2 chit8-chheng e5 ia7 lai5, kong2: ‘Thau5-ke, goa2 chai-iaN2 li2 si7 chit8 ui7 chin khek-pok8 e5 lang5, bo5 ia7-cheng2 ia7 boeh siu-seng5, bo5 cheng3-choh ia7 boeh siu-koah.  25) Goa2 sit8-chai7 chin kiaN, sou2-i2 chiong li2 e5 chiN5 heng5 li2.’  26) Chu2-lang5 in3 i kong2: ‘Li2 chit e5 kho2-ouN3 koh pin7-toaN7 e5 lou5-pok8! Li2 ki3-jian5 chai-iaN2 goa2 bo5 ia7-cheng2 ia7 boeh siu-seng5, bo5 cheng3-choh ia7 boeh siu-koah;  27) an2-ne li2 eng-kai tioh8 chiong goa2 e5 chiN5 kia3 toa3 gin5-hang5, tan2 goa2 tng2-lai5 e5 si5, thang nia2 pun2-chiN5 kap li7-sek chhut-lai5 heng5 goa2.  28) TaN lin2 tioh8 chiong hit chit8-chheng niu2 gin5 ka7 i theh8 khi2-lai5, kau hou7 hit e5 u7 chit8 ban7 niu2 gin5 e5.  29) In-ui7 i2-keng u7 e5, boeh ke-thiN hou7 i, hou7 i kah u7 chhun; bo5 e5, lian5 i sou2 u7 e5 chit8-sut-la2, ia7 boeh ka7 i theh8 khi2-lai5.  30) Chit e5 bo5 lou7-eng7 e5 lou5-pok8, lin2 tioh8 ka7 i koaN2 chhut-khi3 goa7-bin7 ou-am3 e5 sou2-chai7. I e7 toa3 hia thi5-khau3 ka7-ge5 chhiat-khi2.’”

Choe3-au7 e5 sim2-phoaN3:
	31) “Jin5-chu2 chhoa7 I e5 chiong3 thian-sai3 chai3-lim5 e5 si5, I e7 cho3 ong5 che7 toa3 po2-cho7,  32) e7 chu7-chip8 ban7-bin5 lai5 I e5 bin7-cheng5, chiong in hun-cho3 nng7 peng5, chhin-chhiuN7 bok8-chia2 chiong mi5-iuN5 kap soaN-iuN5 hun-khui.  33) I e7 chiong mi5-iuN5 pai5 toa3 I e5 chiaN3-peng5, soaN-iuN5 pai5 toa3 I e5 to3-peng5.  34) Hit e5 si5, kun-ong5 e7 ka7 khia7 toa3 I chiaN3-peng5 e5 peh-seN3 kong2: ‘Lin2 chiah-e5 siu7 Goa2 e5 Thian-hu7 sou2 chiok-hok e5 lang5, lai5 a3! Lin2 lai5 seng5-siu7 hit e5 tui3 chhong3-cho7 u2-tiu7 chiu7 i2-keng ka7 lin2 pi7-pan7 pian7-pian7 e5 ong5-kok.  35) In-ui7 Goa2 iau, lin2 u7 hou7 Goa2 chiah8; Goa2 chhui3-ta, lin2 u7 hou7 goa2 lim; Goa2 cho3 chhut-goa7-lang5, lin2 u7 chiap-thai7 Goa2;  36) Goa2 chhiah-sin lou7-the2 e5 si5, lin2 u7 hou7 Goa2 chheng7; Goa2 phoa3-peN7, lin2 u7 khoaN3-kou3 Goa2; Goa2 che7-kaN, lin2 lai5 tham3-hong2 Goa2.’  37) Hit e5 si5 gi7-jin5 e7 in3 I kong2: ‘Chu2 a3, sim2-mih si5 goan2 khoaN3-kiN3 Li2 iau hou7 Li2 chiah8, khoaN3-kiN3 Li2 chhui3-ta hou7 Li2 lim?  38) Sim2-mih si5 goan2 khoaN3-kiN3 Li2 cho3 chhut-goa7-lang5 u7 chiap-thai7 Li2, a2-si7 khoaN3-kiN3 	Li2 chhiah-sin lou7-the2 e5 si5 u7 hou7 Li2 chheng7?  39) Sim2-mih si5 goan2 khoaN3-kiN3 Li2 phoa3-peN7 a2-si7 che7-kaN u7 lai5 tham3-hong2 Li2?’  40) kun-ong5 e7 ka7 in hoe5-tap kong2, ‘Goa2 sit8-chai7 ka7 lin2 kong2, bo5-lun7 sim2-mih si5 lin2 na7 ui7-tioh8 Goa2 chiah-e5 hiaN-ti7 tiong hou7 lang5 khoaN3 siong7 bo5 khi2 e5 chit8-e5, lai5 cho3 chiah-e5 tai7-chi3, chiu7-si7 tui3 Goa2 cho3 e5.'’
	41) “Jian5-au7 Kun-ong5 e7 ka7 khia7 toa3 I to3-peng5 e5 lang5 kong2: ‘ Lin2 chiah-e5 kho2-ouN3 e5, li7-khui Goa2! Jip8-khi3 ui7-tioh8 Mou5-kui2 kap i e5 su3-chia2 sou2 pi7-pan7 eng2-oan2 e5 hoe2-nih!  42) In-ui7 Goa2 iau, lin2 bo5 hou7 goa2 chiah8; Goa2 chhui3-ta, lin2 bo5 hou7 Goa2 lim;  43) Goa2 cho3 chhut-goa7-lang5, lin2 bo5 chiap-thai7 Goa2; Goa2 chhiah-sin lou7-the2 e5 si5, lin2 bo5 hou7 Goa2 chheng7; Goa2 phoa3-peN7 a2-si7 che7-kaN e5 si5, lin2 bo5 lai5 tham3-hong2 Goa2.’  44) Hit e5 si5, in e7 in3 kong2: ‘chu2 a3, sim2-mih si5 goan2 khoaN3-kiN3 Li2 iau, a2-si7 chhui3-ta, a2-si7 cho3 chhut-goa7-lang5, a2-si7 chhiah-sin lou7-the2, a2-si7 phoa3-peN7, a2-si7 che7-kaN, bo5 pang-chan7 Li2?’  45) Kun-ong5 chiu7 e7 hoe5-tap in kong2, ‘Goa2 sit8-chai7 ka7 lin2 kong2, lin2 bo5 ui7-tioh8 chiah-e5 hou7 lang5 khoaN3 siong7 bo5 khi2 e5 chit8 e5 lai5 cho3 chiah-e5 tai7-chi3, chiu7-si7 bo5 pang-chan7 Goa2.’  46) Chiah-e5 lang5 e7 khi3 siu7 eng2-oan2 e5 heng5-hoat8, tan7-si7 gi7-jin5 e7 khi3 hiong2-siu7 eng2-seng.”

Te7 26 ChiuN

Ke3-bou5 boeh sat-hai7 Ia5-sou: (Kho2 14:1-2; Lou7 22:1-2; Iok 11:45-53)
	1) Ia5-sou kong2 chiah-e5 oe7 liau2-au7, chiu7 ka7 I e5 bun5-tou5 kong2:  2) “ Lin2 sou2 chai-iaN2, koh nng7 jit8 chiu7-si7 PoaN5-koe3-cheh; hit e5 si5 Jin5-chu2 e7 hou7 lang5 kau khi3 teng3 sip8-ji7-ke3.”
	3) Hit e5 si5-chun7, che3-si-tiuN2 kap Iu5-thai3-lang5 e5 tiuN2-lo2 chu7-chip8 ti7 toa7-che3-si Kai-a-hoat e5 kong-koan2.  4) Tai7-ke chham-siong5 boeh eng7 ke3-ti3 lai5 liah8 Ia5-sou, lai5 ka7 I sat-hai7.  5) Tan7-si7 in kong2, “M7-thang chai7 chek-ki5 tiong, kiaN-liau2 peh-seN3 e7 hoat-seng po7-tong7.”

Ia5-sou chai7 Pek-tai7-ni5 siu7 boah-iu5: (Kho2 14:3-9; Iok 12:1-8)
	6) U7 chit8 jit8, Ia5-sou ti7 Pek-tai7-ni5 ba5-hong peN7-lang5 Se-bun5 e5 chhu3 e5 si5,  7) u7 chit8 e5 hu7-jin5-lang5 toa3 chit8 e5 gek8-pan5, lai7-bin7 te2 kek8 ko-kui3 e5 phang-iu5, lai5 kau3 I hia. Ia5-sou teh che7-toh e5 si5, chit e5 hu7-jin5-lang5 chiong phang-iu5 to3 toa3 I e5 thau5-khak teng2.  8) Chiah-e5 bun5-tou5 khoaN3-kiN3 an2-ne chiu7 chin siu7-khi3, kong2, “Na2 boeh hiah-nih8 long7-hui3?  9) Chit pan5 phang-iu5 na7 theh8 khi3 be7, e7-tang3 be7 chin-che7 chiN5 lai5 kiu3-che3 san3-chhiah-lang5.”  10) Ia5-sou chai-iaN2 in teh siuN7 sim2-mih, chiu7 ka7 in kong2: “Lin2 ho5-pit thiau-lan5 chit e5 hu7-jin5-lang5? I si7 ui7-tioh8 Goa2 cho3 chit8 hang7 chin bi2-sian7 e5 su7.  11) In-ui7 u7 san3-chhiah-lang5 put-si5 kap lin2 cho3-hoe2. tan7-si7 Goa2 be7 siong5-siong5 kap lin2 cho3-hoe2.  12) I eng7 phang-iu5 to3 toa3 Goa2 e5 seng-khu, si7 boeh chun2-pi7 Goa2 e5 bai5-chong3.  13) Goa2 sit8-chai7 ka7 lin2 kong2, chit e5 Hok-im bo5-lun7 thoan5 kau3 se3-kai3 e5 sim2-mih kak-lok8, lang5 long2 e7 kong2-khi2 chit e5 hu7-jin5-lang5 sou2 cho3 e5 tai7-chi3 lai5 ki3-liam7 i."

Iu5-tai7 chhut-be7 Ia5-sou: (Kho2 14:10-11; Lou7 22:3-6)
	14) Hit e5 si5, chap8-ji7 e5 bun5-tou5 tiong hit e5 kio3-cho3 Ka-liok8 e5 Iu5-tai7, khi3 kiN3 che3-si-tiuN2,  15) ka7 in kong2, “Goa2 na7 chiong Ia5-sou kau hou7 lin2, lin2 boeh hou7 goa2 sim2-mih?” In chiu7 sng3 saN-chap8 e5 gin5-oan5 hou7 i.  16) Tui3 hit e5 si5 khi2, i chiu7 teh chhoe7 sek-tong3 e5 ki-hoe7, boeh chiong Ia5-sou kau hou7 in.

Ia5-sou kap bun5-tou5 chiah8 PoaN5-koe3-cheh e5 boan2-chhan: (Kho2 14:12-21; Lou7 22:7-14, 21-23; Iok 13:21-30)
	17) Bo5-kaN3-cheh e5 thau5 chit8 jit8, bun5-tou5 lai5 mng7 Ia5-sou kong2, “Li2 ai3 goan2 toa3 sim2-mih sou2-chai7 ka7 Li2 chun2-pi7 PoaN5-koe3-cheh e5 boan2-chhan?”  18) Ia5-sou kong2: “Lin2 jip8-khi3 siaN5-lai7 chhoe7 bou2 chit8 e5 lang5 kong2, ‘Lau7-su kong2: Goa2 e5 si5 teh-boeh kau3 a3; Goa2 boeh kap Goa2 e5 bun5-tou5 toa3 lin2 chhu3 koe3 PoaN5-koe3-cheh,’”  19) Bun5-tou5 chiu7 chiau3 Ia5-sou e5 hoan-hu3, khi3 chun2-pi7 PoaN5-koe3-cheh e5 boan2-chhan.
	20) Am3-si5 chit8-e7 kau3, Ia5-sou kap chap8-ji7 e5 bun5-tou5 cho3-hoe2 che7 toh.  21) In teh chiah8 e5 si5, Ia5-sou kong2, “Goa2 sit8-chai7 ka7 lin2 kong2, lin2 tiong-kan u7 chit8 e5 e7 chhut-be7 Goa2.”  22) In chiu7 hui-siong5 iu-chhiu5, chit8 e5 chit8 e5 khai-si2 mng7 I kong2, “Chu2 a3, kam2 si7 goa2?”  23) Ia5-sou in3 kong2: “Kap Goa2 cho3-hoe2 chhun chhiu2 loh8-khi3 poaN5-nih8 un3 chiah8-mih8 hit e5 lang5, e7 chhut-be7 Goa2.  24) Jin5-chu2 e7 chiau3 Seng3-keng sou2 ki3-chai3 an2-ne lai5 li7-khui se3-kan; tan7-si7 chhut-be7 Jin5-chu2 hit e5 lang5 tioh8 u7 chai-ho7! Hit e5 lang5 leng5-kho2 bo5 chhut-si3 khah ho2.”  25) Chhut-be7 Ia5-sou e5 Iu5-tai7 ia7 mng7 Ia5-sou kong2, “Lau7-su, kam2 si7 goa2?” Ia5-sou in3 i kong2, “Li2 ka7-ti7 kong2 chhut-lai5 a3.”

Chu2 e5 boan2-chhan: (Kho2 14:22-26; Lou7 22:15-20; 1 Ko-lim5-to 11:23-25)
	26) In teh chiah8 e5 si5, Ia5-sou theh8 mih8-pau khi2-lai5 chiok-sia7 liau2-au7, peh khui, pun hou7 bun5-tou5, kong2: “Lin2 theh8 khi3 chiah8! Che si7 Goa2 e5 seng-khu."” 27) Jian5-au7 I koh phang5 poe khi2-lai5, chiok-sia7 liau2-au7, phang5 hou7 in, kong2: “Lin2 long2 tioh8 lim.  28) In-ui7 che si7 Goa2 e5 hoeh, chiu7-si7 ui7-tioh8 boeh sia3-bian2 cheng3-lang5 e5 choe7, sou2 lau5 chhut-lai5 e5 beng5-iok e5 hoeh.  29) Goa2 ka7 lin2 kong2, tui3 hian7-chai7 khi2, it-tit8 kau3 Goa2 chai7 goa2 e5 Thian-hu7 e5 Ong5-kok tiong7-sin kap lin2 lim hit chit8 jit8, Goa2 choat8-tui3 be7 koh lim chit khoan2 e5 phu5-to5-chiu2.”
	30) In gim5 seng3-si liau2-au7, chiu7 chhut-hoat khi3 Kan-na2-soaN.

I7-gian5 Pi2-tek m7-jin7 Chu2: (Kho2 14:27-31; Lou7 22:31-34; Iok 13:36-38)
	31) Au7-lai5 Ia5-sou ka7 in kong2: “Eng-am3 lin2 tai7-ke tui3 Goa2 e5 sin3-sim e7 khi2 tong7-iau5; in-ui7 Seng3-keng u7 ki3-chai3 kong2, ‘Goa2 boeh phah bok8-chia2, iuN5-kun5 chiu7 e7 si3-soaN3 khi3.’  32) tan7-si7 Siong7-chu2 hou7 Goa2 hok8-hoat8 liau2-au7, boeh pi2 lin2 khah tai7-seng khi3 Ka-li7-li7 Seng2.”  33) Pi2-tek chiu7 hoat-gian5 kong2, “Ka2-su2 in tai7-ke tui3 Li2 e5 sin3-sim e7 khi2 tong7--iau5, goa2 choat8-tui3 be7.”  34) Ia5-sou ka7 i kong2: “Goa2 sit8-chai7 ka7 li2 kong2, eng-am3 ke iau2-boe7 thi5 i2-cheng5, li2 e7 saN pai2 m7 jin7 Goa2.”  35) Pi2-tek ka7 I kong2, “Chiu7-si7 goa2 tioh8 kap Li2 cho3-hoe2 si2, goa2 ia7 it-teng7 be7 m7 jin7 Li2.” Ki5-tha e5 bun5-tou5 ia7 long2 an2-ne kong2.

Ia5-sou chai7 Khek-se-ma2-ni5-hng5 ki5-to2: (Kho2 14:32-42; Lou7 22:39-46)
	36) Jian5-au7 Ia5-sou kap bun5-tou5 lai5 kau3 chit8 e5 sou2-chai7, mia5 kio3-cho3 Khek-se-ma2-ni5-hng5. I ka7 bun5-tou5 kong2, “Goa2 khi3 hia ki5-to2 e5 tiong-kan, lin2 che7 toa3 chia tan2 Goa2.”  37) I chiu7 chhoa7 Pi2-tek kap Se-pi2-thai3 hit nng7 e5 kiaN2 cho3-hoe2 khi3. I khi2 iu-bun7, kam2-kak hui-siong5 thong3-khou2,  38) chiu7 tui3 in kong2, “Goa2 e5 sim iu-siong kah boeh si2-khi3. Lin2 toa2 chia tan2-hau7, lan2 long2 mai3 khun3.”  39) I chiu7 kiaN5 khah chin3-cheng5, bin7 phak loh8-khi3 thou5-kha ki5-to2, kong2: “Goa2 e5 Hu7-chhin, na7-si7 e7-eng7-tit, mai3 hou7 Goa2 lim chit poe khou2-poe! Tan7-si7 m7-thang chiau3 Goa2 e5 i3-su3, tioh8 chiau3 Li2 e5 i3-su3.”
	40) Jian5-au7 Ia5-sou tng2-lai5 bun5-tou5 hia khoaN3-kiN3 in teh khun3, chiu7 ka7 Pi2-tek kong2: “Lin2 saN e5 kam2 chin-chiaN3 bo5 hoat-tou7 mai3 khun3 kap Goa2 cho3-hoe2 chit8 tiam2-cheng ku2?  41) Lin2 m7-thang khun3-khi3, tioh8 ki5-to2, chiah be7 ham7-loh8 iu2-hek8. Lin2 sim iu2 i3 tan7-si7 lek8 put-chiok.”
42) Ia5-sou te7-ji7 pai2 koh khi3 ki5-to2 kong2:”Goa2 e5 Hu7-chhin, chit poe khou2-poe na7 bo5 Goa2 lim be7-eng7-tit, chiu7 chiau3 Li2 e5 chi2-i3 sit8-heng5!”  43) Ia5-sou koh tng2-khi3, khoaN3-kiN3 in iau2-ku2 teh khun3, in-ui7 in e5 bak8-chiu chin siap.
44) Ia5-sou koh li7-khui in, te7-saN pai2 khi3 ki5-to2, ia7-si7 kong2 kang7-khoan2 hiah-e5 oe7.  45) Choe3-au7 I tng2-khi3 bun5-tou5 hia, ka7 in kong2: “Lin2 iau2 teh khun3, iau2 teh hiu-sek si7 bo5? Lin2 khoaN3! Jin5-chu2 teh-boeh hou7 lang5 chhut-be7, kau hou7 choe7-jin5 e5 chhiu2-thau5, hit e5 si5 i2-keng kau3 a3!  46) Khi2-lai5, lan2 lai5 khi3! Lin2 khoaN3, chhut-be7 Goa2 hit e5 lang5 lai5 a7.”

Ia5-sou hou7 lang5 liah8-khi3: (Kho2 14:43-50; Lou7 22:47-53; Iok 18:3-12)
47) Ia5-sou iau2 teh kong2-oe7 e5 si5, chap8-ji7 bun5-tou5 e5 chit8 e5, Iu5-tai7 lai5 kau3 ui7. Hiah-e5 che3-si-tiuN2 kap Iu5-thai3-lang5 e5 tiuN2-lo2 sou2 phai3 chit8 toa7 tin7 lang5 giah8 kiam3 kap thui5-a2, ia7 kap i cho3-hoe2 lai5.  48) Hit e5 chhut-be7-chia2 su7-sian u7 kap in tho3 chit8 e5 am3-ho7 kong2: “Goa2 ka7 I chim hit e5 lang5 chiu7-si7 Ia5-sou, chek-si5 khi3 kau3 Ia5-sou e5 bin7-cheng5 kong2 “Lau7-su, peng5-an, “chiu7 ka7 I chim.  50) Ia5-sou ka7 Iu5-tai7 kong2, “Peng5-iu2 a3, li2 boeh cho3 e5 kin2 cho3.” Hiah-e5 lang5 chiu7 oa2-lai5 he7-chhiu2 liah8 Ia5-sou, ka7 I liah8 tiau5-tiau5.  51) Hit e5 si5, u7 chit8 e5 kap Ia5-sou cho3-hoe2 e5 bun5-tou5, chhun chhiu2 thiu kiam3 khi2-lai5, tui3 toa7-che3-si e5 lou5-pok8 phut loh8-khi3, ka7 i siah chit8 e5 hiN7-a2 khi2-lai5.  52) Ia5-sou ka7 i kong2: “siu li2 e5 kiam3 jip8-khi3 goan5-ui7; in-ui7 giah8 kiam3 e5 lang5, it-teng7 e7 si2 chai7 kiam3-ha7.  53) Li2 siuN7 Goa2 kam2 be7-tang3 kiu5 goa2 e5 Thian-hu7 sui5-si5 ka7 Goa2 chhe-phai3 chap8-ji7 kun-thoan5 khah-ke e5 thian-sai3 lai5 po2-hou7 Goa2, si7 bo5?  54) Tan7-si7 Goa2 na7 an2-ne cho3, Seng3-keng sou2 kong2 it-teng7 tioh8 an2-ne hoat-seng chit e5 tai7-chi3, boeh an3-choaN2 e7-tang3 eng3-giam7?”
55) Hit e5 si5, Ia5-sou ka7 cheng3-lang5 kong2: “Lin2 kam2 tioh8 giah8 kiam3 kap thui5-a2 chhut-lai5 liah8 goa2? Be7-su boeh liah8 chit8 e5 thou2-hui2! Goa2 tak8-jit8 che7 ti7 Seng-tian7 lai7 ka3-si7 chiah-e5 tai7-chi3 long2 si7 boeh eng3-giam7 tai7-gian5-jin5 ti7 Seng3-keng sou2 ki3-chai3 e5 oe7!”
Hit e5 si5 bun5-tou5 long2 pang3-sak Ia5-sou to5-chau2 khi3.

Ia5-sou chai7 Kong-gi7-hoe7 siu7-sim2: (Kho2 14:53-65; Lou7 22:54-55, 63-71; Iok 18:13-14,19-24)
57) Hiah-e5 liah8 Ia5-sou e5 lang5, ah I khi3-kau3 Toa7-che3-si Kai-a-hoat e5 kong-koan2, keng-hak8-chia2 kap Iu5-thai3-lang5 e5 tiuN2-lo2 ia7 i2-keng chu7-chip8 ti7 hia.  58) Pi2-tek li7 hng7-hng7 toe3 Ia5-sou khi3-kau3 Toa7-che3-si kong-koan2 e5 lai7-tiaN5. I jip8-khi3 hit lai7-bin7, kap hiah-e5 siu2-oe7 tau3-tin7 che7-le7, siuN7-boeh khoaN3 chit e5 tai7-chi3 e5 kiat-kiok8.  59) Che3-si-tiuN2 kap choan5-the2 Kong-gi7-hoe7 e5 gi7-oan5 teh chhoe7 ke2 cheng3-ki3 lai5 ko5 Ia5-sou, thang ka7 I teng7 si2-choe7;  60) sui-jian5 u7 chin-che7 lang5 lai5 cho3 gui7-cheng3, tan7-si7 in chhoe7 bo5 poaN3-hang7 cheng3-ki3. Choe3-au7 u7 nng7 e5 lang5 chhut-lai5,  61) kong2, “Chit e5 lang5 bat kong2, ‘Goa2 e7-tang3 hui2-hoai7 Siong7-chu2 e5 seng3-tian7, saN jit8 lai7 e7-tang3 koh kian3-cho7 khi2-lai5.’”
62) Toa7-che3-si khia7 khi2-lai5 ka7 Ia5-sou kong2, “Chiah-e5 lang5 theh8-chhut cheng3-ki3 lai5 ko3 Li2, Li2 na2 bo5 boeh tap-pian7?”  63) Tan7-si7 Ia5-sou tiam7-tiam7 bo5 in3. Toa7-che3-si koh ka7 I kong2: “Gao2 chi2 eng2-seng e5 Siong7-chu2, beng7-leng7 Li2 ka7 goan2 kong2, khoaN3 Li2 si7 Bi2-sai3-a, Siong7-chu2 e5 KiaN2 a2 m7-si7?”  64) Ia5-sou in3 i kong2: “Li2 ka-ti7 kong2 chhut-lai5 a3. TaN Goa2 boeh koh ka7 li2 kong2, tui3 hian7-chai7 khi2, lin2 e7 khoaN3-kiN3 Jin5-chu2 che7 ti7 choan5-leng5-chia2 e5 chiaN3-peng5, ia7 e7 che7 thiN-teng2 e5 hun5 kang3 loh8-lai5.”  65) ThiaN-tioh8 an2-ne, Toa7-che3-si chiu7 thiah-phoa3 ka-ti7 e5 goa7-saN, kong2: “I i2-keng kong2-chhut siat-tok8 Siong7-chu2 e5 oe7 a7; lan2 kam2 iau2 u7 koh su-iau3 cheng3-jin5? Lin2 khoaN3! Lin2 chit-chun7 i2-keng u7 thiaN-tioh8 I kong2-chhut siat-tok8 Siong7-chu2 e5 oe7 a7.  66) Lin2 siuN7 an3-choaN2?” In in3 kong2 “Eng-kai ka7 I chhu2 si2-heng5!”
67) Jian5-au7 in phui3-noa7 toa3 Ia5-sou e5 bin7, eng7 kun5-thau5-bo2 ka7 i cheng, ia7 u7 e5 eng7 chhiu2 ka7 I sian3,  68) kong2, “Bi2-sai3-a! Li2 na7 si7 tai7-gian5-jin5, ioh khoaN3 sim2-mih lang5 ka7 Li2 phah!”

Pi2-tek m7-jin7 Ia5-sou: (Kho2 14:66-72; Lou7 22:56-62; Iok 18:15-18,25-27)
69) Pi2-tek ti7 goa7-bin7 e5 tiaN5-nih8 teh che7 e5 si5, u7 chit8 e5 chhe-eng7 e5 cha-bou2-gin2-na2 oa2-lai5 ka7 i kong2, “Li2 ia7 u7 kap hit e5 Ka-li7-li7-lang5 Ia5-sou tau3-tin7.”  70) Pi2-tek ti7 cheng3-lang5 e5 bin7-cheng5 m7 seng5-jin7, chiu7 kong2, “goa2 m7-chai li2 teh kong2 sim2-mih.”  71) Pi2-tek kiaN5 chhut-khi3 kau3 toa7 mng7-khau2 e5 si5, iu7-koh u7 leng7-goa7 chit8 e5 chhe-eng7 e5 cha-bou2-gin2-na2 khoaN3-kiN3 i, chiu7 ka7 ti7 hia e5 lang5 kong2, “Chit e5 lang5 u7 kap Na2-sat-lek8-lang5 Ia5-sou tau3-tin7.”   72) Pi2-tek iu7-koh m7 seng5-jin7, soah chiu3-choa7 kong2, “Goa2 m7-bat hit e5 lang5.”  73) Keng-koe3 bo5 loa7 ku2, hiah-e5 khia7 ti7 piN-a e5 lang5, oa2-lai5 ka7 Pi2-tek kong2: “Li2 khak-sit8 si7 siok8 ti7 in hit tong2 e5, in-ui7 thiaN li2 e5 khiuN-khau2 chiu7 e7 chai-iaN2.”  74) Pi2-tek chiu3-choa7 kong2: “Goa2 na7 kong2 peh8-chhat8, goan7 Siong7-chu2 chek-hoat8 goa2! Goa2 m7-bat hit e5 lang5.” Tu2-tu2 hit e5 si5, ke chiu7 thi5.  75) Pi2-tek chiu7 siuN7-khi2 Ia5-sou tui3 i sou2 kong2 e5 oe7 kong2, “Ke thi5 i2-cheng5, li2 e7 saN pai2 m7 seng5-jin7 Goa2.” I chiu7 chhut-khi3 goa7-bin7, toa7-siaN thi5-khau3.

Te7 27 ChiuN

Ia5-sou hou7 lang5 ah kau3 Pi2-liap8-to hia: (Kho2 15:1; Lou7 23:1-2; Iok 18:28-32)
	1) ThiN chit8-e7 kng, chiong3 che3-si-tiuN2 kap peh-seN3 tiong e5 tiuN2-lo2, saN-kap ke3-ek8 boeh ham7-hai7 Ia5-sou, boeh ka7 I chhu2 si2-heng5.  2) In chiong Ia5-sou pak8 khi2-lai5, chiu7 an I khi3 kau hou7 Chong2-tok Pi2-liap8-to.

Iu5-tai7 chu7-sat: (Heng5-toan7 1:18-19)
	3) Au7-lai5 chhut-be7 Ia5-sou e5 Iu5-tai7, khoaN3-kiN3 Ia5-sou i2-keng hou7 lang5 teng7-choe7, chin hou7-hoe2, chiu7 theh8 hit saN-chap8 e5 gin5-oan5 khi3 heng5 hiah-e5 che3-si-tiuN2 kap tiuN2-lo2.  4) I kong2: “Goa2 u7 hoan7-choe7; goa2 u7 chhut-be7 chit8 e5 bo5 choe7 e5 lang5, hai7 I khi3 si2.” In in3 kong2, “Che kap goan2 u7 sim2-mih koan-he7? Che si7 li2 ka-ti7 e5 tai7-chi3!”  5) Iu5-tai7 chiong hiah-e5 gin5-oan5 hiat toa3 seng3-tian7 e5 lai7-bin7 chiu7 li7-khui in, chhut-khi3 tiau3-si2.
	6) Hiah-e5 che3-si-tiuN2 khioh hiah-e5 gin5-oan5 khi2-lai5 kong2, “chiau3 Lut8-hoat e5 kui-teng7, chiah-e5 chiN5 m7-thang khng3 jip8-khi3 seng3-tian7 e5 kim-khou3, in-ui7 che si7 hai7-si2 lang5 e5 kang-chiN5.”  7) In chham-siong5 liau2-au7, chiu7 koat-teng7 eng7 chiah-e5 chiN5 khi3 be2 sio-hui5 e5 lang5 e5 hng5, thang cho3 chhut-goa7-lang5 e5 bong7-te7.  8) Sou2-i2 hit e5 hng5 kau3 kin-na2-jit8 iau2 kio3-cho3 “hoeh e5 hng5”.
	9,10) Chit e5 tai7-chi3 si7 eng3-giam7 tai7-gian5-jin5 Ia5-li7-bi2 sou2 kong2 e5 oe7, kong2: “chiau3 Siong7-chu2 sou2 beng7-leng7 Goa2 e5, in theh8 hit saN-chap8 e5 gin5-oan5, khi3 be2 sio-hui5 e5 lang5 e5 hng5. (Chit e5 ke3-siau3 si7 I2-sek-liat8-lang5 be2 chit8 e5 lang5 e5 ke3-chiN5.)”

Pi2-liap8-to sim2-mng7 Ia5-sou: (Kho2 15:2-5; Lou7 23:3-5; Iok 18:33-38)
	11) Ia5-sou khia7 ti7 Chong2-tok Pi2-liap8-to e5 bin7-cheng5, Chong2-tok sim2-mng7 I kong2, “Li2 si7 Iu5-thai3-lang5 e5 ong5 si7 bo5?” Ia5-sou in3 kong2, “Chiau3 li2 kong2 an2-ne.”  12) Tan7-si7 che3-si-tiuN2 kap tiuN2-lo2 khong3-ko3 I e5 si5, I long2 bo5 in3 poaN3-ku3.  13) Sou2-i2 Pi2-liap8-to ka7 I kong2, “Li2 kam bo5 thiaN-kiN3 in sou2 khong3-ko3 Li2 chiah-e5 choe7-chng7?”  14) Tan7-si7 Ia5-sou lian5 chit8 ku3 oe7 ia7 m7 ka7 i in3, chong2-tok soah kam2-kak hui-siong5 bok8-beng5 ki5-biau7.

Ia5-sou pi7 phoaN3 si2-heng5: (Kho2 15:6-15; Lou7 23:13-25; Iok 18:39-19:16)
	15) Mui2-ni5 e5 PoaN5-koe3-cheh, chiau3 koan3-le7 Chong2-tok long2 u7 pang3 chit8 e5 bin5-chiong3 sou2 iau-kiu5 e5 hoan7-lang5 chhut-khi3.  16) Hit e5 si5 u7 chit8 e5 chhut-mia5 e5 haon7-lang5, mia5 kio3-cho3 Pa-liap8-pa e5 Ia5-sou.  17) Sou2-i2 kun5-chiong3 chu7-chip8 e5 si5, Pi2-liap8-to mng7 in kong2: “Lin2 ai3 goa2 pang tah chit8 e5 hoan7-lang5 hou7 lin2? Si7 kio3-cho3 Pa-liap8-pa e5 Ia5-sou, a2-si7 hit e5 chheng-hou cho3 Ki-tok e5 Ia5-sou?”  18) Pi2-liap8-to beng5-beng5 chai-iaN2 si7 inui7 chit-tou3 chiah chiong Ia5-sou kau hou7 i.
	19) Pi2-liap8-to iau2 teh sim2-mng7 e5 si5, i e5 hu-jin5 chhe lang5 lai5 ka7 i kong2: “Hit e5 gi7-jin5 e5 tai7-chi3, li2 chhian-ban7 m7-thang kan-siap8; in-ui7 chang-am3 ui7-tioh8 I, goa2 u7 bang7- kiN3 chit8 e5 phaiN2-bang7.”
	20) Chiah-e5 che3-si-tiuN2 kap tiuN2-lo2 chiu7 sian3-tong7 bin5-chiong3, kio3 in tioh8 iau-kiu5 Pi2-liap8-to pang3 Pa-liap8-pa, chiong Ia5-sou chhu2 si2-heng5.  21) Chong2-tok mng7 in kong2, “Chit nng7 lang5 e5 tiong-kan, lin2 ai3 goa2 pang3 tah chit8 e5?” In kong2, “Pa-liap8-pa.”  22) Pi2-liap8-to mng7 in kong2, “An2-ne, hit e5 chheng-hou cho3 Ki-tok e5 Ia5-sou, goa2 tioh8 an3-choaN2 ka7 I pan7?” Cheng3-lang5 long2 in3 kong2, “Ka7 I teng3 sip8-ji7-ke3.”  23) Pi2-liat8-to mng7 in kong2, “Si7 an3-choaN2? I u7 hoan7 tioh8 sim2-mih choe7?” In koh-khah toa7 siaN hoah kong2, “Ka7 I teng3 sip8-ji7-ke3.”  24) Pi2-liap8-to chai-iaN2 i2-keng bo5 chhai2-kang, tian-to3 e7 in2-khi2 po7-tong7, i chiu7 phang3 chui2 lai5 toa3 cheng3-lang5 e5 bin7-cheng5 se2-chhiu2, iu7-koh kong2, “Hou7 chit e5 lang5 si2, m7-si7 goa2 e5 chek-jim7. Lin2 ka-ti7 tioh8 hu7-chek!”  25) Cheng-lang5 hoe5-tap kong2, “Ka7 chit e5 lang5 chhu2 si2-heng5 e5 chek-jim7, hou7 goan2 kap goan2 e5 kiaN2-sun lai5 tam-tng!”  26) An2-ne Pi2-liap8-to chiu7 ka7 in pang3 Pa-liap8-pa, tan7-si7 beng7-leng7 lang5 eng7 piN phah Ia5-sou, jian5-au7 chiong I kau hou7 in khi3 teng3 sip8-ji7-ke3.

Peng-su7 hi3-lang7 Ia5-sou: (Kho2 15:16-20; Iok 19:2-3)
	27) Jian5-au7 Chong2-tok e5 peng-su7 ah Ia5-sou jipkh8i Chong2-tok-hu2, tiau3-chip8 choan5-tui7 e5 peng-su7 lai5 ka7 I ui5-le7.  28) In thng3 Ia5-sou e5 saN khi2-lai5, ka7 I chheng7 chit8 nia2 chu-ang-sek e5 tng5-phau3,  29) koh eng7 chhi3-a2 piN7 chit8 teng2 ong5-koan ti3 toa3 I e5 thau5-khak-teng2, chiong chit8 ki lou5-tek-a2 hou7 I giah8 toa3 chiaN3-chhiuN2, jian5-au7 in chiah kui7 toa3 I e5 bin7-cheng5 hi3-lang7 I kong2, “Iu5-thai3-lang5 e5 Ong5, ban7-soe3!”  30) In ka7 I phui3-noa7, giah8 hit ki lou5-tek-a2 khil2ai sut I e5 thau5-khak.  31) In hi3-lang7 Ia5-sou liau2-au7, chiu7 ka7 I thng3 hit nia2 chu-ang-sek e5 tng5-phau3 khi2-lai5, koh ka7 I chheng7 I ka-ti7 e5 saN, jian5-au7 ka7 I ah chhut-khi3 boeh teng2 sip8-ji7-ke3.

Ia5-sou pi7-teng3 sip8-ji7-ke3: (Kho2 15:21-32; Lou7 23:26-43; Iok 19:17-27)
	32) Peng-su7 ah Ia5-sou chhut-lai5 e5 si5, tu2-tioh8 chit8 e5 Kou2-li7-nai7-lang5, kio3-cho3 Se-bun5. In kiong5-pek i gia5 Ia5-sou e5 sip8-ji7-ke3.  33) In lai5 kau3 chit8 e5 sou2-chai7 kio3-cho3 Kok-kok-tha. Chit e5 te7-mia5 e5 i3-su3 chiu7-si7 “Thau5-khak-oaN2 e5 sou2-chai7.”  34) Peng-su7 eng7 chham khou2-taN2 e5 chiu2 hou7 Ia5-sou lim; I tamchit8-e7 chiu7 m7 koh lim.
	35) In chiong Ia5-sou teng3 sip8-ji7-ke3 liau2-au7, chiu7 thiu khau-a2 lai5 pun I e5 saN.  36) Jian5-au7 in che7 toa3 hia kou3-siu2 I.  37) Ti7 Ia5-sou e5 thau5-khak-boe2-teng2, in teng3 chit8 e5 pai5, sia2 I e5 choe7-chng7 kong2: “chit e5 lang5 si7 Iu5-thai3-lang5 e5 Ong5 ---Ia5-sou.”  38) Hit e5 si7 ia7 u7 nng7 e5 kiong-to7 kap Ia5-sou cho3-hoe2 pi7-teng3 sip8-ji7-ke3, chit8 e5 ti7 I e5 chiaN3-peng5, chit8 e5 ti7 I e5 to3-peng5.
	39) Tui3 hia keng-koe3 e5 lang5 bu2-jiok8 I, io5-thau5 kong2:  40) “Ai a3! Li2 chit e5 boeh hui2-hoai7 seng3-tian7, saN-jit8 lai7 boeh koh tiong7-kian3 e5! Li2 na7-si7 Siong7-chu2 e5 KiaN2, taN tioh8 kiu3 Li2 ka-ti7, tui3 sip8-ji7-ke3-teng2 loh8-lai5!”  41) Hiah-e5 che3-si-tiuN2, keng-hak8-chia2 i2-kip8 tiuN2-lo2 ia7-si7 an2-ne hi3-lang7 I, kong2:  42) “I kiu3 pat8-lang5, be7-tang3 kiu3 ka-ti7! I si7 I2-sek-liat8-lang5 e5 Ong5 a3! TaN I na7 tui3 sip8-ji7-ke3-teng2 loh8-lai5, goan2 chiu7 boeh sin3 I!  43) I sin3-kho3 Siong7-chu2. Siong7-chu2 na7 boeh kiu3 I,  taN tioh8 lai5 kiu3 I; in-ui7 I u7 kong2: ‘Goa2 si7 Siong7-chu2 e5 KiaN2!’”  44) Sim7-chi3 kap I cho3-hoe2 hou7 lang5 teng3 sip8-ji7-ke3 hit nng7 e5 kiong5-to7, ia7 an2-ne bu2-jiok8 I.

Ia5-sou e5 si2-bong5: (Kho2 15:33-41; Lou7 23:44-49; Iok 19:28-30)
	45) Tui3 tiong-tau3 khi2 saN tiam2-cheng ku2 choan5-te7 long2 pian3-cho3 ou-ou am3-am3.  46) chha-put-to e7-pou-si5 saN tiam2, Ia5-sou toa7-siaN hoah kong2: “I2-li7, I2-li7, liap8-ma2, sat-pok-tai7-ni5!” i3-su3 chiu7-si7 kong2: “Goa2 e5 Siong7-chu2, Goa2 e5 Siong7-chu2! Li2 an3-choaN2 pang3-sak goa2?”  47) Ti7 piN-a teh khia7 e5 lang5, u7 e5 thiaN-kiN3 chiu7 kong2, “Chit e5 lang5 teh kio3 I2-li7-a.”  48) Ki5-tiong u7 chit8 e5 lang5 chek-si5 chau2-khi3 theh8 hai2-mi5, chim3 sng-khi3 e5 chiu2, pak8 toa3 lou5-tek-a2 boe2 boeh hou7 I lim.  49) Ki5-tha e5 lang5 kong2, “Lan2 lai5 tan2 khoaN3 I2-li7-a e7 lai5 kiu3 I a2 be7!”  50) Ia5-sou koh toa7 kio3 chit8 siaN, chiu7 tng7-khui3.
	51) Hut-jian5-kan, koa3 ti7 seng3-tian7 lai7 e5 pou3-li5 tui3 teng2-bin7 kau3 e7-bin7 lih8 cho3 nng7 peng5. Te7 toa7 tin2-tang7, chioh8-poaN5 piak-lih8,  52) bong7 ia7 piak-khui, u7 chin-che7 i2-keng si2-khi3 e5 Siong7-chu2 e5 chu2-bin5 koh-oah8 khi2-lai5.  53) Ia5-sou hok8-hoat8 liau2-au7, tui3 bong7-nih8 chhut-lai5 chiah-e5 lang5 jip8-khi3 Seng3-siaN5. U7 chin-che7 lang5 khoaN3-kiN3 in.
	54) Lian5-tiuN2 kap hiah-e5 teh kou3-siu2 Ia5-sou e5 peng-su7, chit8-e7 khoaN3-kiN3 te7-tang7 kap sou2 hoat-seng chiah-e5 tai7-chi3, chiu7 hui-siong5 tioh8-kiaN, kong2, “Chit e5 lang5 chin-chiaN3 si7 Siong7-chu2 e5 KiaN2.”  55) Ti7 hia u7 chin-che7 hu7-jin5-lang5 li7 hng7-hng7 teh khoaN3. In chiu7-si7 tui3 Ka-li7-li7 Seng2 lai5 kin-toe3 Ia5-sou, koh teh su7-hau7 I e5.  56) Ki5-tiong u7 Boat8-tai7-liap8-lang5 Ma2-li7-a, Nga2-kok kap Iok-sek e5 lau7-bo2 Ma2-li7-a, ia7 u7 Se-pi2-thai3 e5 bou2.

Ia5-sou e5 bai5-chong3: (Kho2 15:42-47; Lou7 23:50-56; Iok 19:38-42)
	57) ThiN i2-keng am3 a3, u7 chit8 e5 A-li7-ma2-thai3 e5 ho2-giah8-lang5 lai5 kau3 Ia5-lou7-sat-leng2. I e5 mia5 kio3-cho3 Iok-sek, ia7 si7 Ia5-sou e5 chit8 e5 bun5-tou5.  58) Chit e5 lang5 khi3 kiN3 Pi2-liap8-to, chheng2-kiu5 siu-bai5 Ia5-sou e5 sin-si. Pi2-liap8-to chiu7 hoan-hu3 lang5 kau sin-si hou7 i.  59) Iok-sek nia2 Ia5-sou e5 sin-si, eng7 chheng-khi3 e5 iu3 te7-a2 pou3 ka7 I pau khi2-lai5,  60) an-chong3 toa3 Iok-sek ka-ti7 e5 bong7. Chit e5 bong7 si7 Iok-sek choe3-kin7 chiah phah chioh8-piah cho3 ho2 e5. Jian5-au7 Iok-sek lian3 chit8 liap8 toa7 chioh8 that toa3 bong7-khau2, chiu7 li7-khui hia.  61) Hit e5 si5 Boat8-tai7-liap8-lang5 Ma2-li7-a kap iau2 chit8 e5 Ma2-li7-a che7 ti7 bong7 e5 tui3-bin7.

Phai3 oe7-peng siu2-bong7:
	62) Te7-ji7 jit8, chiu7-si7 pai3 gou7 e5 keh-tng2-jit8, hiah-e5 che3-si-tiuN2 kap Hoat-li7-sai3-phai3 e5 lang5, cho3-hoe2 lai5 Chong2-tok-hu2 kiN3 Pi2-liap8-to,  63) kong2: “Chong2-tok tai7-jin5, goan2 e7-ki3-tit hit e5 phian3-chu2 iau2 teh oah8 e5 si5, bat kong2, ‘SaN-jit8 au7, Siong7-chu2 it-teng7 e7 hou7 Goa2 hok8-hoat8.’  64) Sou2-i2 chhiaN2 li2 phai3 oe7-peng khi3 kou3 hit e5 bong7, kou3 kau3 te7-saN jit8. I e5 bun5-tou5 chiah be7 lai5 thau kng I e5 sin-si khi3, chiah ka7 cheng3-lang5 kong2, ‘I i2-keng tui3 si2-lang5 e5 tiong-kan hok8-hoat8 a7.’ Na7 an2-ne, choe3-au7 chit e5 phian3-kiok8 chiu7 e7 pi2 khi2-thau5 koh-khah li7-hai7.”  65) Pi2-liap8-to ka7 in kong2, “Lin2 chhoa7 oe7-peng khi3, ho2-ho2 khi3 kou3-siu2 hit e5 bong7!”  66) In chiu7 khi3 bong7 hia, eng7 hong-tiau5 hong hit liap8 chioh8-thau5 khi2-lai5, lau5 oe7-peng toa3 hia kou3-siu2.

Te7 28 ChiuN

Ia5-sou e5 hok8-hoat8: (Kho2 16:1-10; Lou7 24:1-12; Iok 20:1-10)
	1) An-hioh-jit8 koe3 liau2-au7, Le2-pai3-jit8, thiN teh-boeh kng e5 si5, Boat8-tai7-liap8-lang5 Ma2-li7-a kap leng7-goa7 chit8 e5 Ma2-li7-a khi3 khoaN3 hit e5 bong7.  2) Hut-jian5-kan u7 toa7 te7-tang7, in-ui7 u7 chit8 ui7 Chu2 e5 thian-sai3 tui3 thiN-teng2 loh8-lai5, lian3-khui hit liap8 chioh8-thau5, che7 toa3 chioh8-thau5 teng2.  3) I e5 iong5-mau7 chhin-chhiuN7 sih-na3, i e5 saN peh8 kah chhin-chhiuN7 she.  4) Hiah-e5 oe7-peng kiaN kah phih8-phih8-chhoah, soah pian3-cho3 chhin-chhiuN7 si2-lang5.
	5) Hit-ui7 thian-sai3 ka7 hiah-e5 hu7-jin5-lang5 kong2: “Lin2 m7-bian2 kiaN, in-ui7 goa2 chai-iaN2 lin2 teh chhoe7 Hit-ui7 hou7 lang5 teng3 sip8-ji7-ke3 e5 Ia5-sou.  6) I bo5 ti7 chia, in-ui7 I chiau3 I i2-cheng5 sou2 kong2 e5, i2-keng hok8-hoat8 a7. Lin2 lai5 khoaN3 an-ti3 Ia5-sou e5 sou2-chai7.  7) TaN lin2 tioh8 koaN2-kin2 ka7 I e5 bun5-tou5 kong2: ‘I i2-keng tui3 si2-lang5 e5 tiong-kan hok8-hoat8 a7; I boeh pi2 lin2 khah tai7-seng khi3 Ka-li7-li7 Seng2. Ti7 hia lin2 e7 kiN3-tioh8 I! TaN goa2 i2-keng ka7 lin2 kong2 a3.”  8) In chiu7 koaN2-kin2 li7-khui hit e5 bong7, ia7 chin kiaN, ia7 toa7 hoaN-hi2, chau2 khi3 po3-ko3 Ia5-sou e5 bun5-tou5.
	9) Ti7 lou7-tiong, hut-jian5-kan Ia5-sou tu2-tioh8 in, ka7 in kong2. “Tai7-ke peng5-an!” In chiu7 oa2-khi3 Ia5-sou hia, lam2 I e5 kha, phak loh8-khi3 Ia-sou e5 bin7-cheng5 keng3-pai3 I.  10) Ia5-sou chiu7-ka7 in kong2: “M7-bian2 kiaN. Lin2 tioh8 khi3 hoan-hu3 Goa2 e5 hiaN-ti7, kio3 in khi3 Ka-li7-li7 Seng2, ti7 hia in chiu7 e7 kiN3-tioh8 Goa2.”

Oe7-peng e5 po3-ko3:
	11) Chiah-e5 hu7-jin5-lang5 iau2 ti7 lou7-nih8 teh kiaN5 e5 si5, u7 chit8-koa2 teh kou3-siu2 bong7 e5 oe7-peng to3-tng2-khi3 siaN5-lai7, chiong sou2 hoat-seng it-chhe3 e5 tai7-chi3, long2 ka7 chiah-e5 che3-si-tiuN2 po3-ko3.  12) Che3-si-tiuN2 chiu7 kap tiuN2-lo2 khui-hoe7, cho3-hoe2 chham-siong5 liau2-au7, theh8 chin-che7 chiN5 be2-siu  hiah-e5 oe7-peng,  13) kong2: “Lin2 tioh8 an2-ne kong2: ‘Am3-si5 goan2 teh khun3 e5 si5 Ia5-sou e5 bun5-tou5 lai5 thau kng I e5 sin-si khi3,’  14) Ban7-it Chong2-tok na7 chai-iaN2 chit e5 tai7-chi3, goan2 chiah kong2 hou7 i liau2-kai2, po2 lin2 bo5 tai7-chi3.”  15) Hiah-e5 oe7-peng theh8-tioh8 hiah-e5 chiN5, chiu7 chiau3 in sou2 hoan-hu3 e5 khi3 cho3. Chit e5 iau-gian5 chai7 Iu5-thai3-lang5 e5 tiong-kan it-tit8 liu5-thoan5 kau3 kin-na2-jit8.

Ia5-sou tui3 I e5 bun5-tou5 hian2-hian7: (Kho2 16:14-18; Lou7 24:36-49; Iok 20:19-23; Heng5-toan7 1:6-8)
	16) Chap8-it e5 bun5-tou5 khi3 Ka-li7-li7 Segn2, khi3-kau3 Ia5-sou ka7 in chi2-teng7 hit cho7 soaN-teng2.  17) In chit8-e7 khoaN3-kiN3 Ia5-sou, chiu7 kui7 loh8-khi3 pai3 I, tan7-si7 u7 e5 lang5 u7 teh giau5-gi5.  18) Ia5-sou oa2-lai5 ka7 in kong2: “Siong7-chu2 i2-keng chiong thiN-teng2 te7-e7 it-chhe3 e5 koan5-peng3 long2 kau hou7 Goa2 a3.  19) Sou2-i2 lin2 tioh8 khi3 chio ban7-bin5 lai5 cho3 Goa2 e5 bun5-tou5. Tioh8 hong7 Seng3 Hu7, Seng3 Chu2, Seng3 Leng5 e5 mia5 ka7 in si-heng5 se2-le2.  20) Ia7 tioh8 ka3-si7 in chun-siu2 Goa2 sou2 beng7-leng7 lin2 e5 it-chhe3. Lin2 tioh8 chai-iaN2, Goa2 e7 siong5-siong5 kap lin2 tong5-chai7, it-tit8 kau3 se3-kai3 e5 boat8-jit8.”



Ma2-Kho2 Hok-Im

Te7 1 ChiuN

Si-sian2-chia2 Iok-han7 e5 thoan5-to: (Ma2 3:1-12; Lou7 3:1-18; Iok 1:19-28)
	1) Koan-he7 Siong7-chu2 e5 KiaN2 Ia5-sou Ki-tok e5 Hok-im si7 an2-ne khai-si2 e5.  2) Chiau3 tai7-gian5-jin5 I2-sai3-a e5 chheh sou2 ki3-chai3 kong2:
“Siong7-chu2 kong; ‘Goa2 boeh chhe-phai3 Goa2 e5 su3-chia2 toa3 Li2 e5 thau5-cheng5, cho3 khai-lou7 sian-hong.’
3) Ti7 khong3-ia2 u7 lang5 teh hoah kong2: ‘Tioh8 ui7 Chu2 chun2-pi7 to7-lou7, siu-tit8 I sou2 boeh kiaN5 e5 sio2-lou7.’”
	4) Ko2-jian5 u7-iaN2, Iok-han7 lai5 ti7 khong3-iaN2 ka7 lang5 se2-le2, ia7 soan-kang2 i e5 sin3-sek. “Tioh8 hoe2-kai2, tioh8 nia2-siu7 se2-le2; Siong7-chu2 it-teng7 e7 sia3-bian2 lin2 e5 choe7-ko3.”  5) Choan5 Iu5-thai3 Seng2 kap Ia5-lou7-sat-leng2 SiaN5 e5 lang5 long2 chhut-lai5 chhoe7 i, seng5-jin7 in e5 choe7-ko3. Iok-han7 chiu7 toa3 Iok-tan3-ho5 ka7 in se2-le2.
	6) Iok-han7 chheng7 lok8-to5 mng5 e5 saN, io ha5 phoe5-toa3; chiah8 chhau2-meh kap ia2-bit8.  7) I soan-kang2 kong2: “U7 chit8-ui7 pi2 goa2 khah u7 koan5-leng5 e5 boeh toe3 goa2 au7-bin7 lai5. Goa2 lian5 aN3 loh8-khi3 thau2 I e5 e5-toa3 ia7 be7-kham-tit.  8) Goa2 si7 eng7 chui2 ka7 lin2 se2-le2; tan7-si7 I boeh eng7 Seng3 Leng5 ka7 lin2 se2-le2.”

Ia5-sou siu7 se2-le2: (Ma2 3:13-17; Lou7 3:21-22)
	9) Keng-koe3 bo5 loa7 ku2, Ia5-sou tui3 Ka-li7-li7 Seng2 e5 Na2-sat-lek8 SiaN5 lai5, Iok-han7 chiu7 toa3 Iok-tan3-ho5 ka7 I se2-le2.  10) Ia5-sou chit8-e7 tui3 chui2-nih khi2-lai5, chiu7 khoaN3-kiN3 thiN lih8-khui, Seng3 Leng5 chhin-chhiuN7 chit8 chiah hun2-chiau2 kang3 loh8-lai5 ti7 I e5 teng2-bin7.  11) Iu7-koh tui3 thiN-teng2 u7 siaN kong2:
“Li2 chiaN3-si7 Goa2 sim-ai3 e5 KiaN2;
Goa2 chin-chiaN3 kah-i3 Li2.”

Ia5-sou siu7 chhi3-tham3: (Ma2 4:1-11; Lou7 4:1-13)
	12) Seng3 Leng5 sui5-si5 chhui-pek Ia5-sou khi3 khong3-ia2.  13) I ti7 khong3-ia2 toa3 si3-chap8 jit8 ku2, siu7 sat-tan3 e5 chhi3-tham3. Ti7 khong3-ia2 tiong ia7 u7 ia2-siu3, m7-ku2 u7 thian-sai3 lai5 su-hau7 I.

Ia5-sou tiau3 si3 e5 hi5-hu: (Ma2 4:12-22; Lou7 4:14-15; 5:1-11)
	14) Iok-han7 hou7 lang5 liah8-khi3 koaiN-kaN liau2-au7, Ia5-sou khi3 Ka-li7-li7 Seng2 soan-kang2 Siong7-chu2 siuN2-su3 jin5-lui7 e5 Hok-im,  15) kong2: “Si5-ki5 i2-keng kau3 a3; Siong7-chu2 e5 Kok teh-boeh lai5-lim5 a7. Lin2 tioh8 hoe2-kai2, lai5 sin3 Hok-im.”
	16) Ia5-sou sun7 Ka-li7-li7 ou5-piN teh kiaN5 e5 si5, khoaN3-kiN3 Se-bun5 kap i e5 sio2-ti7 An-tek-liat8, ti7 ou5-nih8 teh pha-bang7, in-ui7 in si7 hi5-hu.  17) Ia5-sou ka7 in kong2. “Lai5 toe3 Goa2. Goa2 boeh hou7 lin2 chhin-chhiuN7 hi5-hu teh liah8-hi5 an2-ne, khi3 in2-chhoa7 lang5 lai5 sin3 Siong7-chu2.”  18) In chek-si5 pang3-sak hi5-bang7-a2, lai5 toe3 I.
	19) Ia5-sou koh kiaN5 bo5 loa7 hng7, khoaN3-kiN3 Se-pi2-thai3 e5 kiaN2 Nga2-kok kap i e5 sio2-ti7 Iok-han7, ti7 chun5-nih8 teh pou2-bang7.  20) Ia5-sou sui5-si5 tiau3 in lai5 toe3 I; in chiu7 chiong in lau7-pe7 Se-pi2-thai3 kap chhiaN3 e5 lang5 lau5 toa3 chun5-nih8, toe3 Ia5-sou khi3.

I-ho2 tioh8-iau e5 lang5: (Lou7 4:31-37)
	21) Ia5-sou kap I e5 bun5-tou5 lai5 kau3 Ka-pek-long5 SiaN5. An-hioh-jit8 chit8-e7 kau3, Ia5-sou chiu7 jip8-khi3 Iu5-thai3-lang5 e5 hoe7-tng5 khai-si2 ka3-si7 lang5.  22) ThiaN-tioh8 I e5 ka3-si7 e5 lang5 long2 chin siu7 kam2-tong7, in-ui7 I kau3-hun3 in e5 hoat-tou7 chhin-chhiuN7 chit8-ui7 chin u7 koan5-ui e5 lang5, long2 bo5 chhin-chhiuN7 hiah-e5 keng-hak8-chia2.
	23) Hit e5 si5, ti7 hoe7-tng5 lai7, u7 chit8 e5 tioh8-iau e5 lang5, toa7 siaN jiong2,  24) kong2: “Na2-sat-lek8-lang5 Ia5-sou! Li2 ho5-pit lai5 kan-siap8 goan2? Li2 lai5 boeh hui2-biat8 goan2, si7 bo5? Goa2 chai-iaN2 Li2 si7 sim2-mih lang5 --- Li2 si7 Siong7-chu2 e5 Seng3-chia2!”  25) Ia5-sou chek-pi7 sia5-sin5 kong2: “tiam7 khi3. Tui3 chit e5 lang5 chhut-khi3!”  26) Sia5-sin5 hou7 hit e5 lang5 thiu-chhoah, toa7-toa7 e7 hiu chit8 siaN, chiu7 tui3 hit e5 lang5 chhut-khi3.  27) Cheng3-lang5 long2 toa7 tioh8-kiaN, hou7-siong gi7-lun7 kong2: “Che si7 sim2-mih tai7-chi3? Che si7 chit8 chiong2 u7 koan5-ui e5 sin kau3-hun3! I chit8-e7 beng7-leng7 sia5-sin5, lian5 sia5-sin5 ia7 hok8-chiong5 I!”  28) I e5 mia5-siaN sui5-si5 thoan5 kau3 Ka-li7-li7 Seng2 e5 kok sou2-chai7 khi3.

Ia5-sou i-ho2 chin-che7 lang5: (Ma2 8:14-17; Lou7 4:38-41)
	29) Ia5-sou li7-khui hit e5 hoe7-tng5, chiu7 sui5-si5 chhoa7 Nga2-kok kap Iok-han7 khi3 Se-bun5 kap An-tek-liat8 in chhu3.  30) Se-bun5 e5 tiuN7-m2 tioh8 jiat8-peN7 to2 ti7 bin5-chhng5. Ia5-sou chit8-e7 kau3-ui7, u7 lang5 sui5-si5 chiong chit e5 tai7-chi3 ka7 Ia5-sou po3-ko3.  31) Ia5-sou oa2-khi3, khan i e5 chhiu2, hu5 i khi2-lai5.  Jiat8 chiu7 the3-khi3. I chiu7 khai-si2 chiap-thai7 in.
	32) Kau3 hong5-hun e5 si5, jit8 loh8 liau2-au7, cheng3-lang5 chhoa7 sou2 u7 e5 phoa3-peN7 ;ang kap tioh8-iau-e5 lai5 chhoe7 Ia5-sou.  33) Thong siaN5 e5 lang5 long2 chu7-chip8 lai5 Pi2-tek in chhu3 e5 mng5-khau2.  34) Ia5-sou i-ho2 chin-che7 peN7-lang5 kap chin-che7 khoan2 e5 peN7-cheng3, ia7 koaN2 chin-che7 sia5-sin chhut-khi3. Ia5-sou m7-chun2 hiah-e5 sia5-sin5 kong2 poaN3 ku3 oe7, in-ui7 in chai-iaN2 Ia5-sou si7 sim2-mih lang5.

Ia5-sou chai7 Ka-li7-li7 Seng2 thoan5-to7: (Lou7 4:42-44)
	35) Keh-tng2 chai2-khi2 thau3-cha2 --- thiN iau2-boe7 kng --- Ia5-sou chiu7 khi2-lai5, chhut-khi3 siaN5-goa7 phian-phiah e5 sou2-chai7, toa3 hia ki5-to2.  36) Se-bun5 kap i e5 tang5-phoaN7 chhut-khi3 chhoe7 Ia5-sou;  37) chhoe7-tioh8 I e5 si5, chiu7 ka7 I kong2, “Cheng3-lang5 long2 teh chhoe7 Li2.”  38) Ia5-sou hoe5-tap kong2: “Lan2 ke3-siok8 lai5-khi3 hong2-bun7 hu7-kin7 hiah-e5 chng-tha5. An2-ne Goa2 ia7 thang toa3 hia thoan5 to7-li2, in-ui7 Goa2 si7 ui7-tioh8 chit hang7 su3-beng7 lai5 e5.”  39) I chiu7 khi3 Ka-li7-li7 Seng2 kok te7-hng, toa3 in e5 hoe7-tng5 lai7 thoan5-to7, koaN2-kui2.

Ia5-sou i-ho2 ba5-hong-peN7 e5 lang5: (Ma2 8:1-4; Lou7 5:12-16)
40) U7 chit8 e5 ba5-hong peN7-lang5 lai5 kau3 Ia5-sou e5 bin7-cheng5, kui7 loh8-khi3 kiu5 I kong2, “Li2 na7 kheng2, Li2 e7-tang3 i-ti7 goa2 e5 peN7.”  41) Ia5-sou kho2-lin5 i, chiu7 chhun chhiu2 ka7 i bong, koh ka7 i kong2, “Goa2 tong-jian5 kheng2; Goa2 hou7 li2 ho2-khi3.”  42) Hit e5 lang5 e5 ba5-hong-peN7 sui5-si5 ho2-khi3, i chiu7 long2 chheng-khi3.  43) Ia5-sou giam5-giam5 keng2-kai3 i, chek-si5 kio3 i li7-khui,  44) kong2: “Tioh8 kin2-sin7, choat8-tui3 m7-thang ka7 lang5 kong2 sim2-mih. Tan7-si7 li2 tioh8 khi3 hou7 che3-si giam7, ia7 tioh8 khi3 hian3 Mou5-se sou2 kui-teng7 e5 che3-phin2, tui3 cheng3-lang5 lai5 cheng3-beng5 li2 i2-keng ho2-khi3 a3.”  45) Tan7-si7 hit e5 lang5 chit8-e7 chhut-khi3, chiu7 khai2-si2 chiong chit chant5ai-chi3 toa7-toa7 soan-thoan5, chit8 si3-ke3 po3-iong5, hai7 Ia5-sou be7-tang3 koh kong-jian5 jip8-khi3 hiong-chhoan, soah tioh8 toa3 chng-goa7 phian-phiah e5 sou2-chai7. Sui-jian5 si7 an2-ne, cheng3-lang5 ia7-si7 tui3 tak8 sou2-chai7 lai5 chhoe7 I.

Te7 2 ChiuN

Ia5-sou i-ho2 poan3-sui7-e5: (Ma2 9:1-8; Lou7 5:17-26)
	1) Koh koe3 kui2-na7-jit8, Ia5-sou tng2-lai5 Ka-pek-long5-siaN5. Cheng3-lang5 thiaN-kiN3 kong2 I u7 ti7 chhu3-nih,  2) chiu7 u7 chin-che7 lang5 chip8 oa2-lai5, chhu3-lai7 soah long2 bo5 ui7, lian5 mng5-khau2 ia7 that-that-tiN7. Ia5-sou chiu7 kong2 to7-li2 hou7 in thiaN.  3) Hit e5 si5 u7 lang5 chhoa7 chit8 e5 poan3-sui7-e5 lai5 Ia5-sou hia --- si7 si3 e5 lang5 kng i lai5 e5.  4) In-ui7 lang5 chin-che7, kng be7 oa2-khi3, in chiu7 tui3 Ia5-sou e5 thau5-khak boe2 e5 chhu3-teng2 thiah chit8 e5 khang, chiong hit e5 poan3-sui7-e5 lian5 chhng5-phou lui7 loh8-khi3.  5) Ia5-sou chit8-e7 khoaN3-kiN3 in chiah-nih8 u7 sin3-sim, chiu7 ka7 poan3-sui7-e5 kong2, “Siau3-lian5-lang5 a3, li2 e5 choe7 tit-tioh8 sia3-bian2 a3.”  6) U7 kui2-na7 e5 kang-hak8-chia2 che7 ti7 hia, in ti7 sim-lai7 ka-ti7 teh siuN7 kong2:  7) “Chit e5 lang5 thai2 e7 an2-ne kong2? I siat-tok8 Siong7-chu2! Ti5-liau2 Siong7-chu2 i2-goa7, sim2-mih lang5 e7-tang3 sia3-choe7?”  8) Ia5-sou sui5-si5 chai-iaN2 in e5 sim-lai7 teh siuN7 sim2-mih, chiu7 tui3 in kong2: “Lin2 sim-lai7 thai2 e7 siuN7 chit khoan2 tai7-chi3?  9) Ka7 chit e5 poan3-sui7-e5 kong2, ‘Li2 e5 choe7 tit-tioh8 sia3-bian2 a3,’ a2-si7 kong2, ‘Khi2-lai5, gia5 li2 e5 chhng5-phou khi2-lai5 kiaN5,’ tau3-te2 si7 tah chit8 hang7 khah iong5-i3?  10) Goa2 boeh hou7 lin2 chai-iaN2 Jin5-chu2 ti7 te7-siong7 u7 sia3-choe7 e5 koan5-peng3.” Jian5-au7 Ia5-sou chiu7 ka7 chit e5 poan3-sui7-e5 kong2,  11) “Goa2 ka7 li2 kong2, khi2-lai5, gia5 li2 e5 chhng5-phou, tng2-khi3 lin2 chhu3!”  12) Hit e5 lang5 chiu7 peh khi2-lai5, ti7 cheng3-lang5 e5 bin7-cheng5 sui5-si5 gia5 i e5 chhng5-phou chhut-khi3. Cheng3-lang5 soah long2 toa7 tioh8-kiaN, chiu7 chan3-bi2 Siong7-chu2, kong2, “Goan2 kau3-taN iau2 m7-bat khoaN3-kiN3 chit khoan2 tai7-chi3.”

Ia5-sou keng2-tiau3 Li7-bi7: (Ma2 9:9-13; Lou7 5:27-32)
	13) Ia5-sou koh chhut-khi3 kau3 Ka-li7-li7 ou5-piN. Cheng3-lang5 long2 lai5 chhoe7 I. I chiu7 ka7 in ka3-si7.  14) Ia5-sou teh kiaN5-lou7 e5 si5, khoaN3-kiN3 chit8 e5 thiu-soe3 e5 lang5, A-lek8-hui e5 kiaN2 Li7-bi7, che7 ti7 soe3-koan teh pan7-kong. Ia5-sou chiu7 ka7 i kong2, “Lai5 toe3 Goa2.” Li7-bi7 chiu7 peh khi2-lai5 toe3 Ia5-sou khi3.
	15) Au7-lai5 Ia5-sou ti7 Li7-bi7 e5 chhu3 teh chiah8-png7 e5 si5, u7 chin-che7 kin-toe3 Ia5-sou e5 thiu-soe3 e5 lang5 kap choe7-jin5, lai5 kap Ia5-sou i2-kip8 I e5 bun5-tou5 cho3-hoe2 che7-toh.  16) U7 kui2-na7 e5 siok8 Hoat-li7-sai3-phai3 e5 keng-hak8-chia2 khoaN3-kiN3 Ia5-sou chham chiah-e5 choe7-jin5 kap thiu-soe3 e5 lang5 cho3-hoe2 teh chiah8, chiu7 tui3 i e5 bun5-tou5 kong2, “I an3-choaN2 chham thiu-soe3 e5 lang5 kap choe7-jin5 cho3-hoe2 teh chiah8-png7?”  17) Ia5-sou thiaN-kiN3 chiah-e5 oe7, chiu7 ka7 in kong2: “Kian7-khong e5 lang5 bo5 khiam3-eng7 i-seng, tan7-si7 u7 peN7 e5 lang5 chiah u7 su-iau3. Goa2 lai5 se3-kan e5 bok8-tek m7-si7 boeh keng2-tiau3 gi7-jin5, si7 boeh keng2-tiau3 choe7-jin5.”

Koan-he7 kim3-chiah8 e5 bun7-te5: (Ma2 9:14-17; Lou7 5:33-39)
	18) U7 chit8 pai2 tu2-tng7 si-sian2-chia2 Iok-han7 e5 bun5-tou5 kap Hoat-li7-sai3-phai3 e5 lang5 teh kim3-chiah8 e5 si5, u7 lang5 lai5 mng7 Ia5-sou kong2, “Iok-han7 e5 bun5-tou5 kap Hoat-li7-sai3-phai3 e5 lang5 e5 bun5-tou5 u7 kim3-chiah8; Li2 e5 bun5-tou5 an3-choaN2 bo5 kim3-chiah8?”  19) Ia5-sou in3 in kong2: “Sin-long5 iau2 kap in cho3-hoe2 e5 si5, chham-ka hun-ian3 e5 lang5-kheh kam2 e7 kim3-chiah8? Sin-long5 na7 iau2 kap in cho3-hoe2 e5 si5, in it-teng7 be7 kim3-chiah8.  20) Tan7-si7 sin-long5 e7 tui3 in e5 tiong-kang hou7 lang5 liah8-khi3, an2-ne in chiu7 e7 kim3-chiah8. Hit e5 si5 teh-boeh kau3 a3.”
	21) “Bo5 lang5 eng7 iau2-boe7 kiu-chui2 e5 pou3 lai5 pou2 ku7 saN. Na7 an2-ne cho3, hit te3 sin pou3 e7 thiah-phoa3 ku7 saN, ji5-chhiaN2 phoa3-khang e7 koh-khah toa7.  22) Ia7 bo5 lang5 chiong sin-chiu2 te2 toa3 ku7 phoe5-te7-a2 lai7. Na7 an2-ne cho3, sin-chiu2 e7 hou7 ku7 phoe5-te7-a2 piak-phoa3 khi3; chiu2 kap phoe5-te7-a2 long2 e7 sun2-sit khi3. Sou2-i2 sin-chiu2 it-teng7 tioh8 te2 toa3 sin phoe5-te7-a2!”

Koan-he7 An-hioh-jit8 e5 pian7-lun7: (Ma2 12:1-8; Lou7 6:1-5)
	23) U7 chit8 e5 An-hioh-jit8, Ia5-sou tui3 beh8-a2-hng5 keng-koe3. I e5 bun5-tou5 na2 kiaN5 na2 tiah beh8-a2-sui7.  24) Hoat-li7-sai3-phai3 e5 lang5 ka7 Ia5-sou kong2, “Li2 khoaN3! Li2 e5 bun5-tou5 an3-choaN2 cho3 An-hioh-jit8 m7 eng-kai3 cho3 e5 tai7-chi3?”  25) Ia5-sou ka7 in kong2: “Lin2 kam2 m7-bat thak8-tioh8 koan-he7 Tai7-pit8 kap i e5 pou7-ha7 pak-tou2 iau bo5 mih8 thang chiah8 e5 si5, Tai7-pit8 sou2 cho3 e5 tai7-chi3?  26) A-pi2-a-thah cho3 Toa7-che3-si e5 si5, Tai7-pit8 jip8-khi3 Siong7-chu2 e5 chhu3, chiah8 che3-toaN5-teng2 e5 mi7-pau. Chiau3 Lut8-hoat chi2-u7 che3-si chiah u7 chu-keh thang chiah8 hian3-che3 e5 mi7-pau. Tan7-si7 Tai7-pit8 u7 chiah8 chit e5 mi7-pau, sim7-chi3 ia7 pun hou7 i e5 pou7-ha7 chiah8.”  27) Ia5-sou iu7-koh ka7 in kong2, “An-hioh-jit8 si7 ui7-tioh8 lang5 lai5 che3-teng7 e5; lang5 m7-si7 ui7-tioh8 An-hioh8-jit8 lai5 chhong3-cho7 e5.  28) Sou2-i2 Jin5-chu2 ia7-si7 An-hioh-jit8 e5 Chu2.”

Te7 3 ChiuN

Ia5-sou i-ho2 khoe5-chhiu2-e5: (Ma2 12:9-14; Lou7 6:6-11)
	1) Ia5-sou koh jip8-khi3 Iu5-thai3-lang5 e5 hoe7-tng5. Ti7 hia tu2-tng7 u7 chit8 e5 khoe5-chhiu2-e5.  2) U7 chit8-koa2 lang5 teh tng-tan2 khoaN3 Ia5-sou chai7 An-hioh8-jit8 u7 boeh ka7 i i-ti7 a2 bo5, thang lai5 ko3 I.  3) Ia5-sou chiu7 ka7 hit e5 khoe5-chhiu2-e5 kong2, “Lai5 khia7 toa3 thau5-cheng5.”  4) Jian5-au7 mng7 cheng3-lang5 kong2: “An-hioh-jit8 cho3 ho2 tai7-chi3 a2-si7 cho3 phaiN2 tai7-chi3, kiu3 lang5 e5 seN3-mia7 a2-si7 hai7 lang5 e5 seN3-mia7, tah chit8 hang7 khah hap8-hoat?” Tan7-si7 in long2 tiam7-tiam7 bo5 in3 poaN3 ku3.  5) Ia5-sou siu7-khi3, ka7 in khoaN3 chit8 lian3, iu7-koh in-ui7 in chin kou3-chip, chiu7 siong-sim, ka7 hit e5 khoe5-chhiu2-e5 kong2, “Chhiu2 chhun chhut-lai5.” I chit8-e7 chhun chhut-khi3, chhiu2 chiu7 oan5-choan5 hok8-goan5.  6) Hiah-e5 Hoat-li7-sai3-phai3 e5 lang5 chhut-khi3, sui5-si5 kap Hi-lut8-tong2 e5 lang5 cho3-hoe2 ke3-bou5 khoaN3 boeh an3-choaN2 lai5 hai7-si2 Ia5-sou.

Ka-li7-li7 ou5-piN e5 kun5-chiong3:
	7) Ia5-sou kap I e5 bun5-tou5 cho3-hoe2 the3-khi3 Ka-li7-li7 ou5-piN. U7 kui-toa7-tin7 e5 lang5 toe3 I khi3. chiah-e5 lang5 si7 tui3 Ka-li7-li7, Iu5-thai3,  8) Ia5-lou7-sat-leng2, I2-thou2-mai2, Iok-tan3-ho5 e5 tang-peng5 i2-kip8 Chhui-lo5 kap Se-tun3 it-tai3 lai5 e5. In-ui7 in u7 thiaN-kiN3 Ia5-sou sou2 cho3 e5 tai7-chi3, chiah lai5 boeh chhoe7 I.  9) In-ui7 lang5 chin-che7 e-e tin7-tin7, oah8 boeh ka7 I kheh-si2, Ia5-sou chiu7 hoan-hu3 I e5 bun5-tou5, ka7 I chun2-pi7 chit8 chiah chun5-a2 hou7 I thang che7.  10) In-ui7 I u7 i2-ho2 chin-che7 lang5, sou2-i2 it-chhe3 u7 peN7 e5 lang5, to long2 chhih8-oa2 lai5 boeh bong I.  11) Lian5 hiah-e5 sia5-sin5 chit8-e7 khoaN3-tioh8 Ia5-sou chiu7 phak toa3 I e5 bin7-cheng5 pai3 I, toa7 siaN hoah kong2, “Li2 si7 Siong7-chu2 e5 KiaN2!”  12) Tan7-si7 Ia5-sou giam5-giam5 kim3-chi2 in m7-thang kong-piau2 I e5 sin-hun7.

Ia5-sou keng2-soan2 chap8-ji7 e5 Su3-tou5: (Ma2 10:1-4; Lou7 6:12-16)
	13) Ia5-sou chiuN7-soaN, kio3 I sou2 kah-i3 e5 lang5 lai5. In chiu7 lai5 kau3 I hia.  14) I chiu7 jim7-beng7 chap8-ji7 e5 lang5, ka7 in kio3-cho3 Su3-tou5, thang hou7 in kap I siong5-siong5 cho3-hoe2, ia7 thang chhe-phai3 in khi3 soan-iong5 to7-li2,  15) koh hou7 in u7 koan5-peng3 thang koaN2-kui2.  16) I sou2 jim7-beng7 e5 chap8-ji7 e5, chiu7-si7 Se-bun5, Ia5-sou ka7 i ho7-cho3 Pi2-tek.  17) Se-pi2-thai3 e5 kiaN2 Nga2-kok kap i e5 sio2-ti7 Iok-han7. Chit nng7 e5 lang5 Ia5-sou ka7 in ho7-cho3 Poan3-ni5-ki5, i3-su3 chiu7-si7 “Lui5-kong2 e5 kiaN2.”  18) An-tek-liat8, Hui-lek8, Pa-to-lo5-mai2, Ma2-thai3, To-ma2, A-lek8-hui e5 kiaN2 Nga2-kok, Tat8-thai3, ai-kok tong2-oan5 e5 Se-bun5,  19) kap au7-lai5 chhut-be7 Ia5-sou hit e5 Ka-liok8 e5 Iu5-tai7.

Ia5-sou kap kui2-ong5 Piat-se-pok: (Ma2 12:22-32; Lou7 11:14-23; 12:10)
	20) Ia5-sou tng2-khi3 chhu3-nih, iu7-koh u7 chin toa7-tin7 e5 lang5 chu7-chip8 oa2-lai5. Ia5-sou kap I e5 bun5-tou5 soah lian5 chiah8-png7 e5 si5-kan to bo5.  21) I e5 ka-chok8 thiaN-tioh8 an2-ne, chiu7 chhut-lai5 boeh ka7 I liah8-khi3 koan2-sok, in-ui7 u7 lang5 kong2 I e5 cheng-sin5 sit-siong5.
	22) Tui3 Ia5-lou7-sat-leng2 loh8-lai5 e5 keng-hak8-chia2 kong2, “I hou7 Piat8-se-pok hu7-sin!” Iu7-koh kong2, “I si7 oa2-kho3 kui2-ong5 teh koaN2-kui2.”  23) Ia5-sou kio3 in lai5, eng7 phi3-ju7 ka7 in kong2: “Sat-tan3 an2-choaN2 e7-tang3 koaN2 Sat-tan3 chhut-khi3?  24) Kok-ka na7 hun-liat8 khi2 lai7-loan7, hit e5 kok-ka it-teng7 e7 biat8-bong5.  25) Ka-teng5 na7 hun-liat8 khi2 hun-cheng, hit e5 ka-teng5 ia7 be7-tang3 chun5-siok8.  26) Chhin-chhiuN7 an2-ne Sat-tan3 e5 ong5-kok na7 khi2 hun-liat8, hou7-siong kong-kek, Sat-tan3 e5 ong5-kok chiu7 khia7 be7 tiau5, tek-khak e7 biat8-bong5.”
	27) “Bo5 lang5 e7-tang3 chhim-jip8 khi3 iong2-su7 e5 chhu3 kiap i e5 chai5-but8. Na7 boeh, tioh8 tai7-seng pak8 hit e5 iong2-su7 khi2-lai5, jian5-au7 chiah e7-tang3 kiap i e5 chhu3-lai7 e5 chai5-but8.”
	28) “Goa2 sit8-chai7 ka7 lin2 kong2: lang5 bo5-lun7 hoan7-tioh8 sim2-mih choe7, lian5 hui2-pong3 e5 choe7, i long2 e7 tit-tioh8 sia3-bian2.  29) Tan7-si7 lang5 na7 siat-tok8 Seng3 Leng5, choat8-tui3 be7-tang3 tit-tioh8 sia3-bian2, in-ui7 i hoan7-tioh8 eng2-oan2 be7-tang3 tit-tioh8 sia3-bian2 e5 choe7.”  30) (Ia5-sou kong2 chiah-e5 oe7, si7 in-ui7 u7 lang5 kong2, “I hou7 sia5-sin5 hu7-sin.”)

Ia5-sou e5 bo2-chhin kap hiaN-ti7: (Ma2 12:46-50; Lou7 8:19-21)
	31) Ia5-sou e5 lau7-bo2 kap I e5 hiaN-ti7 lai5 khia7 ti7 goa7-bin7, chhe lang5 jip8-khi3 kio3 Ia5-sou chhut-lai5.  32) Cheng3-lang5 che7 ti7 Ia5-sou e5 chiu-ui5. U7 lang5 ka7 I kong2, “Li2 khoaN3, Li2 e5 lau7-bo2 kap Li2 e5 hiaN-ti7 ti7 goa7-bin7 boeh chhoe7 Li2.”  33) Ia5-sou in3-tap in kong2, “Sim2-mih lang5 si7 Goa2 e5 lau7-bo2? Sim2-mih lang5 si7 Goa2 e5 hiaN-ti7?”  34) I chiu7 tui3 hiah-e5 che7 ti7 I chiu-ui5 e5 lang5 khoaN3 chit8 lian3, kong2, “Lin2 khoaN3! chiah-e5 chiu7-si7 Goa2 e5 lau7-bo2 kap goa2 e5 hiaN-ti7!  35) Bo5-lun7 sim2-mih lang5 na7 chun-heng5 Siong7-chu2 e5 chi2-i3, i chiu7-si7 Goa2 e5 hiaN-ti7, Goa2 e5 chi2-moe7, Goa2 e5 lau7-bo2.”

Te7 4 ChiuN

Ia7 cheng2-chi2 e5 phi3-ju7: (Ma2 13:1-9; Lou7 8:4-8)
	Ia5-sou koh chai3 ti7 Ka-li7-li7 ou5-piN khai-si2 ka3-si7 lang5, u7 chin toa7-tin7 e5 lang5 chu7-chip8 oa2-lai5 I hia, I soah tioh8 chiuN7-chun5, che7 toa3 chun5-lai7. Hit chiah chun5 li7-khui hoaN7 phu5 ti7 chui2-bin7. cheng3-lang5 long2 oa2-lai5 khia7 ti7 hoaN7-nih8.  2) I eng7 phi3-ju7 ka3-si7 in chin-che7 tai7-chi3. I ka3-si7 e5 si5, tui3 in an2-ne kong2:  3) “ChhiaN2 chu3-i3 thiaN! U7 chit8 pai2, u7 chit8 e5 long5-hu chhut-khi3 ia7 cheng2-chi2.  4) I teh ia7 cheng2-chi2 e5 si5, u7-e5 ka-lauh8 ti7 lou7-piN7, chiau2-a2 poe lai5, chiu7 ka7 i chiah8 liau2-liau2.  5) U7-e5 ka-lauh8 ti7 chioh8-thau5-a2 te7, thou5-bah chhian2 e5 sou2-chai7. In-ui7 thou5-bah bo5 chhim, cheng2-chi2 chin kin2 chiu7 puh-ge5.  6) TaN iam7-jit8 chit8-e7 phak8, chit e5 iN2 soah ta-khi3, in-ui7 kin teng3 bo5 chin chhim.  7) Ia7 u7-e5 ka-lauh8 ti7 chhi3-a2 lai7; chhi3-a2 chit8-e7 toa7-chang5 khi2-lai5, iN2 chiu7 hou7 i hip-si2, chiu7 bo5 kiat-sit8.  8) Tan7-si7 u7 e5 ka-lauh8 ti7 ho2 e5 thou5-bah, chiu7 puh-ge5, seng5-tiong2 kiat-sit8; u7-e5 kiat saN-chap8 poe7, u7-e5 lak8-chap8 poe7, u7-e5 kiat kah chit8-pah poe7.”  9) Ia5-sou iu7-koh kong2, “TaN lin2 u7 hiN7-khang thang thiaN e5 lang5, tioh8 thiaN!”

Ia5-sou eng7 phi3-ju7 e5 bok8-tek: (Ma2 13:10-17; Lou7 8:9-10)
	10) Ia5-sou ka-ti7 chit8-e5 e5 si5, hiah-e5 kin-toe3 I e5 lang5 hit chap8-ji7 e5 bun5-tou5 lai5 tui3 I chheng2-kau3 chiah-e5 phi3-ju7 e5 i3-su3.  11) Ia5-sou ka7 in kong2: “Lin2 i2-keng u7 tit-tioh8 Siong7-chu2 e5 Kok e5 o3-pi3, tan7-si7 tui3 hiah-e5 it-poaN e5 lang5, tak8-hang7 to7-li2 long2 si7 eng7 phi3-ji7 lai5 ka7 in kong2 e5.  12) Che chiu7-si7 boeh eng3-giam7 Seng3-keng sou2 ki3-chai3 kong2: 
‘In khoaN3, u7 chu3-i3 teh khoaN3, tan7-si7 long2 be7 beng5-pek8,
In thiaN, sit8-chai7 u7 teh thiaN, tan7-si7 long2 be7 liau2-kai2,
KiaN-liau2 in e7 hoe5-sim choan2-i3 lai5 kui-hiong3 Siong7-chu2; in e5 choe7 e7 tit-tioh8 sia3-bian2.’”

Ia5-sou kai2-sek ia7 cheng2-chi2 e5 phi3-ju7: (Ma2 13:18-23; Lou7 8:11-15)
	13) Ia5-sou chiu7 tui3 in kong2: “Lin2 lian5 chit e5 phi3-ju7 e5 i3-su3 to be7 beng5-pek8, na7 e7 liau2-kai2 ki5-tha it-chhe3 e5 phi3-ju7?  14) Hit e5 ‘ia7 cheng2-chi2-e5’ si7 teh phi3-ju7 lang5 teh thoan5 to7-li2.  15) Ia7 ti7 ‘lou7-piN e5 cheng2-chi2’ si7 teh phi3-ju7 thoan5 hou7 lang5 liau2-au7 e5 Hok-im; chiu7-si7 lang5 thiaN-tioh8 to7-li2 liau2-au7, Sat-tan3 chek-si5 kau3, chiong ia7 ti7 in sim-lai7 e5 to7-li2 chhiuN2-khi3.  16) U7 lang5 chhin-chhiuN7 hiah-e5 ia7 ti7 ‘chioh8-thau5-a2 te7 e5’, in thiaN-tioh8 to7-li2 teng3-kin teng3 bo5 chinchhim, tong3 be7 ku2, it-tan7 ui7-tioh8 chin-to7 lai5 tu2-tioh8 kan-lan5 a2-si7 peh-hai7, sui5-si5 chiu7 pang3-sak to7-li2.  18) Ia7 u7 lang5 chhin-chhiuN7 hiah-e5 ‘lak ti7 chhi3-a2 lai7 e5 cheng2-chi2’, chiah-e5 lang5 thiaN-tioh8 tol7i liau2-au7,  19) siu7 tioh8 se30kan e5 khoa3-li7, chiN5-chai5 e5 be5-hek8 i2-kip8 tham-loan5 ki5-tha e5 su7-but8; chiong sou2 thiaN e5 to7-li2 jia-kham3 khi2-lai5, soah long2 be7 kiat-sit8.  20) Tan7-si7 iau2 koh u7 chit8 khoan2 lang5 si7 chhin-chhiuN7 hiah-e5 ‘ia7 ti7 ho2 thou5-bah e5 cheng2-chi2’. In thiaN to7-li2, chiap-siu7 to7-li2, iu7-koh kiat-sit8; u7-e5 kiat saN-chap8 poe7, u7-e5 lak8-chap8 poe7, ia7 u7-e5 chit8-pah poe7.”

Bi2-tau2 e7 e5 teng-hoe2: (Lou7 8:16-18)
	21) Ia5-sou iu7-koh ka7 in kong2: “Kam2 u7 lang5 giah8 teng-hoe2 jip8-lai5, khi3 khng3 toa3 bi2-tau2-e7 a2-si7 bin5-chhng5-kha? I kam2 m7-si7 e7 khng3 toa3 teng-hoe2-tai5-teng2?  22) In-ui7 it-chhe3 un2-chong5 e5 tia7-chi3 long2 e7 hian2-lou7 chhut-lai5.  23) U7 hiN7-khang thang thiaN e5 lang5, tioh8-thiaN!”
	24) Ia5-sou koh ka7 in kong2: “lin2 tioh8 chu3-i3 lin2 sou2 thiaN e5! Lin2 eng7 sim2-mih chhun3-chhioh lai5 niu5 hou7 lang5, ia7 e7 eng7 kang-khoan2 e5 chhun3-chhioh lai5 niu5 hou7 lin2; sim7-chi3 e7 niu5 kok-khah che7 hou7 lin2.  25) In-ui7 tui3 u7 e5 lang5, Siong7-chu2 e7 siuN2-su3 i koh-khah che7, tan7-si7 tui3 bo5 e5 lang5, lian5 i sou2 u7 e5 chit8-sut-la2 ia7 e7 ka7 i chhiuN2-toat8 khi3.”

Cheng2-chi2 seng5-tiong2 e5 phi3-ju7:
	26) Ia5-sou iu7-koh kong2: “Siong7-chu2 e5 Kok chhin-chhiuN7 e7-bin7 e5 phi3-ju7: u7 chit8 e5 lang5 ia7 cheng2-chi2 toa3 i e5 thou2-te7.  27) chit e5 lang5 am3-si5 khun3, jit8-si5 khi2-lai5, chit8 jit8 koe3 chit8 jit8, tan7-si7 i long2 m7-chai hiah-e5 cheng2-chi2 an3-choaN2 teh puh-ge5, an3-choaN2 teh seng5-tiong2.  28) Thou2-te7 chu7-jian5 e7 san2-seng ngou2-kok, tai7-seng puh-iN2, jian5-au7 thou3-sui7, choe3-au7 chiu7 pa2-sui7.  29) Kau3 ngou2-kok sek e5 si5, chiu7 sui5-si5 eng7 liam5-lek8-a2 khi3 koah, in-ui7 siu-seng5 e5 si5-ki5 kau3 a3.”

Koa3-chhai3-chi2 e5 phi3-ju7: (Ma2 13:31-32; Lou7 13:18-19)
	30) Ia5-sou iu7-koh kong2: “Siong7-chu2 e5 Kok lan2 boeh an3-choaN2 lai5 heng5-iong5? Boeh eng7 sim2-mih phi3-ju7 lai5 soat-beng5?  31) Siong7-chu2 e5 Kok chhin-chhiuN7 chit8 liap8 koa3-chhai3-chi2, si7 te7-siong7 it-chhe3 e5 cheng2-chi2 tiong siong7 se3-liap8 e5. U7 chit8 e5 lang5 theh-khi3 ia7 toa3 hng5-nih8,  32) tan7-si7 ia7 loh8-khi3, toa7-chang5 khi2-lai5 liau2-au7, chiu7 chiaN5-cho3 it-chhe3 e5 chhai3-lui7 tiong siong7 toa7-chang5 e5, iu7-koh hoat chhut hiah-nih8 toa7 e5 chhiu7-oe, sou2-i2 khong-tiong e5 chiau2-a2 soah e7-tang3 lai5 hioh toa3 i e5 chhiu7-ng2 cho3 siu7.”

Ia5-sou su2-iong7 phi3-ju7: (Ma2 13:34-35)
	33) Ia5-sou tui3 cheng-lang5 kong2 to7-li2, an3-choaN2 in e7-tang3 liau2-kai2 e5 theng5-tou7, eng7 chin-che7 ki5-tha chhin-chhiuN7 teng2-bin7 chiah-e5 phi3-ju7 lai5 ka7 in soat-beng5.  34) I tak8-pai2 tui3 in kong2 to7-li2 e5 si5, su7-sit8-siong7 long2 u7 eng7 phi3-ju7; tan7-si7 kan-taN I kap I e5 bun5-tou5 cho3-hoe2 e5 si5, chiah chiong it-chhe3 e5 tai7-chi3 siong5-se3 ka7 in soat-beng5.

Ia5-sou tin3-ap hong-eng2: (Ma2 8:23-27; Lou7 8:22-25)
	35) Hit chit8 jit8 e5 am3-thau5-a2, Ia5-sou ka7 bun5-tou5 kong2, “Lan2 koe3 lai5-khi3 Ka-li7-li7 ou5 e5 hit peng5 hoaN7.”  36) In chiu7 li7-khui cheng3-lang5. Bun5-tou5 loh8-khi3 Ia5-sou teh che7 e5 chun5, kap I cho3-hoe2 khi3. Iau2 u7 kui2-na7 chiah chun5 ia7 kap I tang5-che5 khi3.  37) Hut-jian5-kan khi2 toa7-hong, eng2 phoah jip8 chun5-lai7, chui2 soah giong7-giong7 boeh tiN7 khi2-lai5.  38) Tan7-si7 Ia5-sou ti7 chun5-boe2, theN ti7 chim2-thau5 teh khun3. Bun5-tou5 ka7 I kio3-chheN2, tui3 I kong2, “Lau7-su! Lan2 teh-boeh bo5 mia7 lou3! Li2 kam2 bo5 iau3-kin2 si7 bo5?”  39) Ia5-sou chit8-e7 hou7 in kio3 khi2-lai5, chiu7 chek-pi7  hong, koh beng7-leng7 eng2 kong2, “Tiam7-khi3! Peng5-cheng7!” Hong chiu7 tiam7-khi3, eng2 chiu7 peng5-peng5-cheng7-cheng7.  40) Ia5-sou chiu7 tui3 bun5-tou5 kong2, “Lin2 na2 e7 chiah-nih8 bo5 taN2? Lin2 iau2-ku2 bo5 sin3-sim si7 bo5?”  41) In toa7 tioh8-kiaN, hou7-siong kong2, “Tau3-te2 I si7 sim2-mih lang5? Lian5 hong kap eng2 ia7 long2 sun7-chiong5 I!”

Te7 5 ChiuN

Ia5-sou i-ho2 tioh8-iau e5 lang5: (Ma2 8:28-34; Lou7 8:26-39)
1) Ia5-sou kap I e5 bun5-tou5 koe3-khi3 Ka-li7-li7 ou5 hit peng5 hoaN7, khi3-kau3 Kek-lah-sim lang5 e5 te7-hng.  2) Ia5-sou chit8-e7 li7-khui chun5, sui5-si5 tu2-tioh8 chit8 e5 tioh8-iau e5 lang5, tui3 bong7-nih8 chhut-lai5.  3) Chit e5 lang5 toa3 ti7 bong7-nih8. I2-keng bo5 lang5 e7-tang3 ka7 i khong3-che3, lian5 eng7 thih-lian7 ia7 bo5 hoat-tou7 thang ka7 i lian7-le7.  4) In-ui7 lang5 bat chin-che7 pai2 eng7 kha-khau3 ka7 i khau3, eng7 thih-lian7 ka7 i lian7, tan7-si7 tak8-pai2 thih-lian7 long2 hou7 i chhoah-tng7, kha-khau3 ia7 long2 hou7 i kong3 chhui3-khi3, bo5 chit8 e5 hiah-nih8 iong2 thang lai5 che3-hok8 i.  5) Chit e5 lang5 me5-jit8 long2 ti7 bong7-a2-pou kap soaN-nih loan7-loan7 jiong2, koh eng7 chioh8-thau5 siong-hai7 ka-ti7.
6) I ti7 hng7-hng7 e5 sou2-chai7 khoaN3-tioh8 Ia5-sou, chiu7 chau2 lai5 phak toa3 Ia5-sou e5 bin7-cheng5,  7) chin toa7 siaN hoah kong2, “Chi3-ko Siong7-chu2 e5 KiaN2, Ia5-sou! Li2 ho5-pit8 lai5 kan-siap8 goa2? Goa2 chi2 Siong7-chu2 lai5 khun2-kiu5 Li2 m7-thang chek-hoat8 goa2.”  8) (I kong2 an2-ne si7 in-ui7 Ia5-sou I2-keng u7 tui3 i kong2, “Sia5-sin5! Tui3 chit e5 lang5 chhut lai5.”)  9) Ia5-sou mng7 i kong2, “Li2 ho7-cho3 sim2-mih mia5?” I in3 kong2, “Goa2 e5 mia5 ho-cho3 Kun-thogn5, in-ui7 goan2 chin toa7 tin7.”  10) I chiu7 peh-chhiat kiu5 Ia5-sou, m7-thang koaN2 in li7-khui chit e5 te7-hng.
	11) Tu2-tng7 u7 chit8 tin7 ti ti7 soaN_phiaN5 teh tho2-chiah8.  12) Hiat-e5 sia5-sin5 chiu7 kiu5 Ia5-sou kong2, “Chun2 goan2 khi3 hit tin7 ti hia, hou7 goan2 thang jip8-khi3 in e5 lai7-bin7.”  13) Ia5-sou in2-chun2 in khi3, sia5-sin5 chiu7 tui3 hit e5 lang5 chhut-lai5, chin3 jip8-khi3 ti e5 lai7-bin7. Hit-tin7 ti tai7-khai3 u7 nng7-chheng chiah, chiu7 tui3 soaN-phiaN5 chong5 loh8-khi3 ou5-nih8, hou7 chui2 keke-si2.
	14) Chhi7-ti e5 lang5 chiu7 chau2-khi3 siaN5-lai7 kap chng-kha po3 lang5 chai. Cheng3-lang5 chiu7 chhut-lai5 khoaN3 sou2 hoat-seng e5 tai7-chi3.  15) In lai5-kau3 Ia5-sou hia, khoaN3-tioh8 i2-cheng5 u7 chit8 thoan5 e5 sia5-sin5 hu7-sin hit e5 lang5 ti7 hia teh che7, u7 chheng7 saN-khou3, chheng-sin5 ia7 chin cheng3-siong5, in chiu7 khi2 toa7 kiaN.  16) KhoaN3-kiN3 chiah-e5 tai7-chi3 e5 lang5, chiu7 chiong hit e5 tioh8-iau e5 lang5 sou2 hoat-seng e5 tai7-chi3, kap hit tin7 ti7 e5 tai7-chi3 long2 kong2 hou7 cheng3-lang5 thiaN.  17) In chiu7 khun2-kiu5 Ia5-sou li7-khui in e5 te7-hng.
	18) Ia5-sou teh-boeh che7-chun5 e5 si5, hit e5 khah-cha2 tioh8-iau e5 lang5 lai5 kiu5 Ia5-sou kong2, “Hou7 goa2 kap Li2 cho3-hoe2 khi3.”  19) Tan7-si7 Ia5-sou m7-chun2 i, tian-to3 ka7 i kong2, “Tng2-khi3 lin2 ka-chok8 hia, ka7 in kong2 Chu2 tui3 li2 sou2 cho3 e5 tai7-chi3 i2-kip8 I loa7-nih  lin5-bin2 li2.”  20) Hit e5 lang5 chiu7 tng2-khi3, toa3 Te7-ka-pho-li7 it-tai3 soan-thoan5 Ia5-sou tui3 i sou2 cho3 e5 tai7-chi3; cheng3-lang5 chiu7 long2 toa7 tioh8-kiaN.

I-ho2 Gai5-lou2 e5 cha-bou2-kiaN2 kap hiat-lau7-peN7 e5 hu7-jin5-lang5: (Ma2 9:18-26; Lou7 8:40-56)
	21) Ia5-sou koh che7-chun5 tng2-khi3 Ka-li7-li7 ou5 e5 hit peng5 hoaN7, u7 kui toa7 tin7 lang5 chip8 oa2-lai5 I hia. Hit e5 si5 Ia5-sou iau2 khia7 ti7 ou5-piN.  22) U7 chit8 e5 hoe7-tng5-tiuN2 kio3-cho3 Gai5-lou2 oa2-lai5, chit8-e7 khoaN3-kI83 Ia5-sou, chiu7 phak toa3 I e5 lha-cheng5,  23) khun2-chhiat kiu5 I kong2: “goa2 e5 se3-han3 cha-bou2-kiaN2 teh-boeh si2 a3. ChhiaN2 Li2 lai5-khi3 ka7 i an3-chhiu2, thang hou7 i ho2 khi2-lai5, thang kiu3 i e5 seN3-mia7.”  24) Ia5-sou chiu7 kap i khi3, kui toa7 tin7 e5 lang5 ia7 e-e kheh-kheh toe3 I khi3.
	25) U7 chit8 e5 hu7-jin5-lang5, hoan7-tioh8 hiat-lau7-peN7 i2-keng chap8-ji7 ni5 ku2 a3.  26) I u7 chhoe7 chin-che7 i-seng, siu7-tioh8 chin-che7 thong3-khou2, koh hui3-chin7 i sou2 u7 e5 it-chhe3; put-tan7 bo5 kong-hau7, tian-to3 koh-khah siong-tiong7.  27) I u7 thiaN-tioh8 Ia5-sou e5 tai7-chi3, chiu7 kheh jip8-khi3 kun5-chiong3 e5 tiong-kan lai5 kau3 Ia5-sou e5 au7-bin7;  28) sim-lai7 siuN7 kong2, “Chi2-chio2 na7 hou7 goa2 e7-tang3 bong-tioh8 I e5 saN, goa2 chiu7 e7 ho2-khi3.”  29) I chit8-e7 bong-tioh8 Ia5-sou e5 goa7-saN, ko2-jian5 i e5 hiat-lau7 sui5-si5 chi2, ka-ti7 ia7 chai-iaN2 i e5 peN7 i2-keng ho2-khi3 a3.  30) Ia5-sou chek-si5 chai-iaN2 u7 koan5-leng5 tui3 I chhut-khi3, chiu7 oat8 koe3-lai5 mng7 cheng3-lang5 kong2, “Sim2-mih lang5 bong Goa2 e5 saN?”  31) I e5 bun5-tou5 ka7 I kong2, “Li2 khoaN3, chiah che7 lang5 teh ka7 Li2 kheh.Li2 an3-choaN2 mng7 kong2, ‘Sim2-mih lang5 ka7 Goa2 bong-tioh8?’”  32) Ia5-sou chiu7 khoaN3 chit8 lian3, khoaN3 sim2-mih lang5 ka7 I bong.  33) Hit e5 hu7-jin5-lang5 chai-iaN2 ka-ti7 e5 seng-khu u7 siu7-tioh8 koan5-leng5, i e5 peN7 long2 ho2-khi3, chiu7 kiaN kah phih8-phih8-chhoah, lai5 phak toa3 Ia5-sou e5 kha-cheng5, chiong it-chhe3 e5 keng-koe3 long2 tui3 I kong2.  34) Ia5-sou chiu7 ka7 hu7-jin5-lang5 kong2, “Hu7-jin5-lang5 a3! Li2 e5 sin3-sim hou7 li2 ho2-khi3 a3. Thang an-sim tng2-khi3. Li2 e5 peN7 oan5-choan5 ho2-khi3 a3.”
	35) Ia5-sou iau2 teh kong2-oe7 e5 si5, u7 lang5 tui3 hoe7-tng5-tiuN2 Gai5-lou2 e5 chhu3 lai5, kong2, “Li2 e5 cha-bou2-kiaN2 i2-keng si2 a3, ho5-pit8 tioh8 koh lo5-hoan5 Lau7-su?”  36) Ia5-sou put-koan2 in an3-choaN2 kong2, chiu7 tui3 Gai5-lou2 kong2, “M7-bian2 kiaN, Chi2-u7 tioh8 sin3.”  37) Ti5-liau2 Pi2-tek, Nga2-kok kap Nga2-kok e5 sio2-ti7 Iok-han7 i2-goa7, Ia5-sou m7-chun2 pat8-lang5 kap I cho3-hoe2 khi3.  38) In khi3-kau3 hoe7-tng5-tiuN2 e5 chhu3, Ia5-sou khoaN3-kiN3 chin-che7 lang5 long7-long7-kun2, khau3 kah hui-siong5 pi-chham2.  39) I chiu7 jip8-khi3 ka7 in kong2, “Lin2 an3-choaN2 an2-ne teh long7-long7-kun2, an3-choaN2 khau3 kah chiah pi-chham2? Chit e5 gian2-na2 m7-si7 si2-khi3; si7 teh khun3 nia7-nia7.”  40) In chiu7 long2 ka7 I thi2-chhio3. Ia5-sou chiu7 koaN2 cheng3-lang5 chhut-khi3, chi2-u7 chhoa7 gin2-na2 e5 pe7-bo2 kap chham I cho3-tin7 lai5 hit saN e5 bun5-tou5, jip8-khi3 gin2-na2 teh to2 e5 pang5-keng.  41) Ia5-sou khan gin2-na2 e5 chhiu2, ka7 i kong2, “Tai7-li7-tai7 kou2-bi2,” --- chit ku3 A-lan5-oe7 e5 i3-su3 chiu7-si7, “Cha-bou2-gin2-na2! Goa2 beng7-leng7 li2 khi2-lai5!”  42) Hit e5 cha-bou2-gin2-na2 sui5-si5 peh khi2-lai5, khai-si2 kiaN5-lai5 kiaN5-khi3. (I i2-keng chap8-ji7 hoe3 a3.) KhoaN3-tioh8 an2-ne, cheng3-lang5 long2 kiaN kah boeh sit-sin5 khi3.  43) Tan7-si7 Ia5-sou giam5-giam5 beng7-leng7 in long2 m7-thang hou7 lang5 chai chit e5 tai7-chi3; iu7-koh hoan-hu3 in phang5 chiah8-mih8 lai5 hou7 hit e5 cha-bou2-gin2-na2 chiah8.

Te7 6 ChiuN

Ia5-sou chai7 Na2-sat-lek8 pi7 khi3-choat8: (Ma2 13:53-58; Lou7 4:16-30)
	Ia5-sou li7-khui hia, tng2-khi3 kau3 I ka-ti7 e5 kou3-hiong. I e5 bun5-tou5 ia7 toe3 I khi3.  2) An-hioh-jit8 chit8-e7 kau3, Ia5-sou chiu7 toa3 hoe7-tng5 kau3-hun3 lang5; chjin-che7 thiaN I e5 kau3-hun3 e5 lang5 long2 toa7 tioh8-kiaN, kong2, “Chit e5 lang5 tui3 tah-ui7 tit-tioh8 chit e5 pun2-su7.” “Chit khoan2 e5 ti3-hui7 si7 sim2-mih lang5 siuN2-su3 I e5.” “I si7 an3-choaN2 u7 chit khoan2 cho3 sin5-chek e5 tai7-leng5.”  3) “Chit e5 lang5 kam2 m7-si7 hit e5 bak8-chhiuN7 sai-hu7, kam2 m7-si7 Ma2-li7-a e5 KiaN2, kam2 m7-si7 Nga2-kok, Iok-se, Iu5-tai7 kap Se-bun5 e5 hiaN-ti7?” “I e5 chi2-moe7 kam2 m7-si7 long2 toa3 ti7 lan2 e5 chhu3-piN?” In-ui7 an2-ne, in chiu7 khi3-choat8 I.  4) Ia5-sou ka7 in kong2: “Tai7-gian5-jin5 ti7 ka-ti7 e5 kou3-hiong, chhin-chhek kap ka-teng5 i2-goa7, khi3 kau3 tah-ui7 to siu7 lang5 chun-keng3.”  5) Ia5-sou ti7 kou3-hiong ti5-liau2 ka7 kui2-e5-a2 peN7-lang5 an3-chhiu2, ka7 in i-ho2 khi3 i2-goa7, be7-tang3 cho3 sim2-mih sin5-chek.  6) Ia5-sou in-ui7 chiah-e5 lang5 bo5 sin3-sim, kam2-kak chin ki5-koai3.

Ia5-sou chhe-phai3 chap8-ji7 e5 Su3-tou5: (Ma2 10:5-15; Lou7 9:1-6)
	Au7-lai5 Ia5-sou khi3 seh8 chiu-ui5 e5 kok hiong-chhoan, kau3-hun3 lang5.  7) Ia5-sou kio3 hit chap8-ji7 e5 bun5-tou5 lai5, jian5-au7 chhe-phai3 in nng7-e5 nng7-e5 chhut-khi3, ia7 siuN2-su3 in koan5-peng3 thang koaN2 sia5-sin5.  8) I hoan-hu3 in li2-heng5 e5 si5, chi2-u7 giah8 koai2-a2 chiu7 ho2; m7-thang toa3 mi7-pau, m7-thang toa3 li2-heng5-te7, te7-a2 lai7 m7-thang toa3 chiN5.  9) Chi2-u7 chheng7 liang5-e5, m7-thang ke toa3 lai7-saN.  10) I koh tui3 in kong2: “Lin2 bo5-lun7 khi3-kau3 sim2-mih souch2ai, na7 jip8-khi3 lang5 e5 chhu3, in na7 u7 hoan-geng5 lin2, tioh8 toa3 hia, toa3 kau3 lin2 li7-khui hit e5 te7-hng.  11) Lin2 bo5-lun7 khi3 sim2-mih sou2-chai7, lang5 na7 bo5 hoan-geng5 lin2, ia7 m7 thiaN lin2 e5 ka3-si7, lin2 tioh8 li7-khui hia. Boeh li7-khui e5 si5, kha e5 thou5-hun2 long2 tioh8 poaN7 hou7 chheng-khi3, lai5 ka7 in keng2-ko3!”  12) Bun5-tou5 chiu7 chhut-khi3, soan-iong5 kong2 tak8 lang5 long2 tioh8 hoe3-kai2.  13) In ia7 koaN2 chhut chin-che7 sia5-mou5, koh eng7 iu5 boah chin-che7 peN7-lang5 lai5 i-ho2 in e5 peN7.

Si-sian2-chia2 Iok-han7 e5 si2-bong5: (Ma2 14:1-12; Lou7 9:7-9)
	14) TaN Hi-lut8-ong5 u7 thiaN-kiN3 chiah-e5 tai7-chi3, in-ui7 Ia5-sou e5 mia5-siaN thoan5 kau3 tak8 sou2-chai7 khi3. U7 lang5 kong2, “Si-sian2-chia2 Iok-han7 tui3 si2-lang5 e5 tiong-kan koh-oah8 khi2 lai5, sou2-i2 I chiah u7 koan5-leng5 thang hian2-chhut chiah-e5 ki5-chek.”  15) Tan7-si7 ia7 u7 lang5 kong2, “I si7 I2-li7-a.” Iu7-koh u7 lang5 kong2, “I si7 tai7-gian5-jin5, si7 chhin-chhiuN7 kou2-cha2 e5 tai7-gian5-jin5 tiong e5 chit8 e5.”
	16) Hi-lut8 thiaN-kiN3 Ia5-sou e5 mia5-siaN, chiu7 kong2, “I si7 goa2 ka7 i cham2-thau5 hit e5 si-sian2-chia2 Iok-han7; i tui3 si2-lang5 e5 tiong-kan koh-oah8 khi2-lai5.”  17) Hi-lut8 in-ui7 chiam3 i e5 sio2-ti7 Hui-lek8 e5 bou2 Hi-lo5-ti2 lai5 cho3 bou2, ui7-tioh8 boeh be2 Hi-lo5-ti2 e5 hoan-sim, phai3 lang5 liah8 Iok-han7, ka7 i lian7 toa3 kaN-gak8.  18) In-ui7 Iok-han7 u7 tiaN7-tiaN7 ka7 Hi-lut8 tiong-ko3 kong2: “Li2 m7 eng-kai chiam3 li2 e5 te7-hu7 lai5 cho3 kou2.”  19) Hi-lo5-ti2 chiu7 oan3-hin7 Iok-han7, ai3-boeh ka7 i sat-hai7, tan7-si7 bo5 hoat-tou7.  20) In-ui7 Hi-lut8 chai-iaN2 Iok-han7 si7 chit8 e5 cheng3-gi7 koh seng3-kiat e5 lang5, sou2-i2 chinkiaN i, ia7 u7 ka7 i po2-hou7. Hi-lut8 sui-jian5 tak8-pai2 thiaN Iok-han7 e5 oe7 liau2-au7, sim-lai7 chiu7 hui-siong5 kan-khou2 chhau-hoan5, tan7-si7 i iau2-ku2 chin ai3 thiaN.
	21) Choe3-au7, Hi-lo5-ti2 e5 ho2 ki-hoe7 kau3 a3. Hi-lut8 cho3 seN-jit8 pan7-toh chhiaN2 bun5-bu2 pah-koaN i2-kip8 Ka-li7-li7 lang5 e5 thau5-lang5.  22) Hit e5 si5 Hi-lo5-ti2 e5 chhin-seN cha-bou2-kiaN2 chhut-lai5 thiau3-bu2, Hi-lut8 kap lai5-pin khoaN3 liau2 chin hoaN-hi2. Ong5 chiu7 ka7 hit e5 cha-bou2-gin2-na2 kong2, “Li2 bo5-lun7 iau-kiu5 sim2-mih, goa2 long2 boeh hou7 li2.”  23) Hi-lut8 iu7-koh tui3 i soan-se3 kong2, “Bo5-lun7 li2 tho2 sim2-mih, sim7-chi3 goa2 e5 ong5-kok e5 chit8 poaN3, goa2 ia7 it-teng7 boeh hou7 li2.”  24) Cha-bou2-gin2-na2 chiu7 chhut-khi3 mng7 i e5 lau7-bo2 kong2, “Goa2 tioh8 lai5 iau-kiu5 sim2-mih?” I e5 lau7-bo2 ka7 i ka3 kong2, “Si-sian2-chia2 Iok-han7 e5 thau5-khak.”  25) I chiu7 koaN2-kin2 chau2 tng2-lai5 kau3 ong5 e5 bin7-cheng5, iau-kiu5 kong2, “Goa2 ai3 li2 sui5-si5 chiong si-sian2-chia2 Iok-han7 e5 thau5-khak khng3 toa3 poaN5-nih8 lai5 siuN2-su3 goa2!”  26) Ong5 chiu7 kam2-kak chin3-the3 liong2-lan5, tan7-si7 i be7-tang3 ki7-choat8 cha-bou2-gin2-na2 e5 iau-kiu5, in-ui7 i i2-keng ti7 lai5-pin e5 bin7-cheng5 u7 soan-se3 a3.  27) Ong5 chek-si5 phai3 chit8 e5 si7-oe7-peng, beng7-leng7 i khi3 chhu2 Iok-han7 e5 thau5-khak lai5. Hit e5 si7-oe7-peng chiu7 chhut-khi3, khi3 kaN-gak8 cham2 Iok-han7 e5 thau5-khak;  28) chiong thau5-khak khng3 toa3 poaN5-nih8, phang5 lai5 hou7 hit e5 cha-bou2-gin2-na2. Cha-bou2-gin2-na2 chiu7 kau hou7 i e5 lau7-bo2.  29) Iok-han7 e5 bun5-tou5 thiaN-kiN3 chit e5 siau-sit, chiu7 lai5 siu i e5 sin-si, bai5-chong3 toa3 bong7-nih8.

Ia5-sou hou7 gou7-chheng lang5 chiah8 kah pa2: (Ma2 14:13-21; Lou7 9:10-17; Iok 6:1-14)
	30) Su3-tou5 long2 tng2-lai5 chu7-chip8 ti7 Ia5-sou e5 bin7-cheng5, chiong in sou2 cho3 e5, sou2 ka3-si7 e5 long2 ka7 Ia5-sou po3-ko3.  31) Hit e5 si5 chhut-chhut jip8-jip8 e5 langchin5-che7, lian5 chiah8-png7 e5 si5-kan ia7 bo5, sou2-i2 Ia5-sou ka7 in kong2, “Kan-taN lan2 lai5-khi3 phian-phiah e5 sou2-chai7, hioh-khun3 chit8-e7 a3.”  32) In chiu7 siam2-pi7 cheng3-lang5, che7-chun5 li7-khui hia, khi3 kau3 phian-phiah e5 sou2-chai7.
	33) Tan7-si7 u7 chin-che7 lang5 khoaN3-kiN3 Ia5-sou kap I e5 bun5-tou5 chhut-hoat. Cheng3-lang5 long2 chai-iaN2, chiu7 koaN2-kin2 tui3 kok siaN5-chhi7 sun7 liok8-lou7, chau2 chin3-cheng5 khi3 kau3 Ia5-sou kap I e5 bun5-tou5 boeh khi3 e5 sou2-chai7.  34) Ia5-sou chit8-e7 loh8-chun5, khoaN3-kiN3 hiah toa7 tin7 e5 lang5, chiu7 lin5-bin2 in, in-ui7 in chhin-chhiuN7 bo5 bok8-chia2 teh khoaN3-kou3 e5 iuN5-kun5, I chiu7 khai-si2 ka3-si7 chin-che7 tai7-chi3.  35) Jit8 teh-boeh loh8 e5 si5, I e5 bun5-tou5 oa2-lai5 ka7 I kong2: “Chia si7 chin phian-phiah e5 sou2-chai7, jit8 ia7 i2-keng boeh loh8-a7;  36) chhiaN2 kai2-san3 cheng3-lang5, thang hou7 in ka-ti7 khi3 hu7-kin7 e5 hiong-chhoan be2 chiah8-mih8.”  37) Tan7-si7 Ia5-sou in3 in kong2, “Lin2 tioh8 siat-hoat hou7 in chiah8.” Bun5-tou5 mng7 I kong2, “Li2 si7 boeh kio3 goan2 theh8 nng7 pah e5 gin5-oan5 khi3 be2 mi7-pau lai5 hou7 in chiah8 si7 bo5?”  38) Ia5-sou chiu7 mng7 in kong2, “Lin2 u7 loa7-che7 mi7-pau? khi3 khoaN3-bai7-le!” In khoaN3 liau2-au7, chiu7 kong2, “U7 gou7 ki mi7-pau, koh u7 nng7 boe2 hi5.”
	39) Ia5-sou hoan-hu3 bun5-tou5, kio3 cheng3-lang5 chit8-tui7 chit8-tui7 che7 toa3 chhau2-pou.  40) Cheng3-lang5 chiu7 hun-cho3 chit8-tui7 chit8-tui7 che7 loh8-khi3, u7-e5 chit8-tui7 chit8-pah e5 lang5, u7-e5 gou7-chap8 e5 lang5.  41) Ia5-sou theh8 hit gou7 ki mi7-pau kap nng7 boe2 hi5 khi2-lai5, giong2-bong7 thiN lai5 kam2-sia7 Siong7-chu2 liau2-au7, chiong mi7-pau peh cho3 chit8-te3 chit8-te3, theh8 hou7 bun5-tou5, thang pun hou7 cheng3-lang5. Hit nng7 boe2 hi5 ia7 an2-ne lai5 pun hou7 cheng3-lang5.  42) Cheng3-lang5 long2 chiah8 kah chin pa2.  43) Au7-lai5 bun5-tou5 siu-chip8 chiah8-chhun e5 pmi7-pau kap hi5, u7 chap8-ji7 lang2 moa2-moa2.  44) Chiah8 mi7-pau e5 lang5, cha-pou-e5 long2-chong2 u7 gou7-chheng e5.

Ia5-sou kiaN5 chui2-bin7: (Ma2 14:22-33; Lou7 6:15-21)
	45) Ia5-sou sui5-si5 kio3 I e5 bun5-tou5 che7-chun5 tai7-seng koe3-khi3 hit peng5 hoaN7, Pek-sai3-tai7. I ka-ti7 chit8 e5 lau5 toa3 hia kai2-san3 cheng3-lang5.  46) Ia5-sou kap in sio-si5 liau2-au7, chiu7 khi3 soaN-nih ki5-to2.  47) ThiN i2-keng am3 a3, bun5-tou5 sou2 che7 e5 chun5 i2-keng kau3 ou5 e5 tiong-ng a, tan7-si7 Ia5-sou ka-ti7 chit8 e5 ti7 hoaN7-nih8.  48) I khoaN3-kiN3 bun5-tou5, in-ui7 chiN3-hong, ko3-chun5 koh-kah chin kan-khou2. Tai7-iok chai2-khi2-si5 saN tiam2-cheng hit e5 si5, Ia5-sou kiaN5 chui2-bin7 lai5 kau3 in hia, siuN7-boeh tui3 in e5 piN-a keng-koe3.  49) Bun5-tou5 chit8-e7 khoaN3-kiN3 I ti7 chui2-bin7 teh kiaN5, siuN7-cho3 si7 kui2, chiu7 toa7 siaN hoah chhut-lai5.  50) In-ui7 in long2 u7 khoaN3-tioh8 I, tai7-ke toa7 tioh8-kiaN. Ia5-sou chiu7 chek-si5 ka7 in kong2, “Lin2 hong3-sim! Si7 Goa2, m7-bian2 kiaN.”  51) I chit8-e7 peh khit-khi3 chun5-teng2 kap in cho3-hoe2, hong chiu7 tiam7-khi3; bun5-tou5 long2 toa7 tioh8-kiaN, bok8-beng5 ki5-biau7.  52) In-ui7 in iau2-boe7 li2-kai2 hit gou7 ki mi7-pau e5 sin5-chek, iu7-koh in e5 sim iau2 chin tun7.

Ia5-sou chai7 Kek-ni5-sat-lek8 i-ho2 peN7-lang5: (Ma2 14:34-36)
	53) Ia5-sou kap I e5 bun5-tou5 koe3 ou5, kau3 Kek-ni5-sat-lek8 chiuN7-liok8, chiu7 chiong chun5 pak8 toa3 hoaN7-nih8.  54) In chit8-e7 loh8-chun5, cheng3-lang5 sui5-si5 jin7-chhut I si7 Ia5-sou.  55) Cheng3-lang5 chiu7 choan5 te7-hng chau2 thau3-thau3. Na7 thiaN-kiN3 Ia5-sou ti7 sim2-mih sou2-chai7, in chiu7 eng7 chhng5-phou kng peN7-lang5 khi3-kau3 I hia.  56) Ia5-sou bo5-lun7 khi3-kau3 sim2-mih hiong-tin3, siaN5-chhi7 a2-si7 chng-kha, in long2 chiong peN7-lang5 khng3 toa3 ke-lou7-piN, kiu5 Ia5-sou chi3-chio2 hou7 in bong I e5 saN-a2-ki e5 chhiu chit8-e7; sou2 u7 bong tioh8 e5 lang5, in e5 peN7 chiu7 long2 ho2-khi3.

Te7 7 ChiuN

Chou2-sian e5 thoan5-thong2: (Ma2 15:1-9)
1) Au7-lai5 Hoat-li7-sai3-phai3 e5 lang5 kap kui2-na7 e5 tui3 Ia5-lou7-sat-leng2 lai5 e5 keng-hak8-chia2, cho3-tin7 lai5 chhoe7 Ia5-sou.  2) In khoaN3-kiN3 Ia5-sou e5 bun5-tou5 u7 lang5 eng7 bo5 chheng-khi3 e5 chhiu2 teh chiah8-png7 --- chiu7-si7 boeh chiah8-png7 i2-cheng5 bo5 chiau3 Lut8-hoat e5 kui-teng7 se2-chhiu2.
3) In-ui7 Hoat-li7-sai3-phai3 e5 lang5, kap mui2 chit8 e5 Iu5-thai3-lang5 kang7-khoan2, long2 u7 chun-siu2 chou2-sian e5 thoan5-thong2. Na7 bo5 se2-chhiu2 se2 kah chin kang-hu, chiu7 bo5 chiah8-png7;  4) tui3 chhi7-tiuN5 be2 tng2-lai5 e5 mih8-kiaN7, na7 bo5 tai7-seng chiau3 Lut8-hoat e5 kui-teng7 lai5 kiat-cheng7, chiu7 bo5 chiah8. In iu7-koh chun-siu2 ki5-tha chin-che7 thoan5-thong2, chhin-chhiuN7 chiau3 kui-teng7 lai5 se2 poe, se2 pan5, se2 tang5-khi3, kap chhng5-phou.
5) Sou2-i2 Hoat-li7-sai3-phai3 e5 lang5 kap keng-hak8-chia2 mng7 Ia5-sou kong2: “Li2 e5 bun5-tou5 an3-choaN2 bo5 chun-siu2 chou2-sian e5 thoan5-thong2, tian-to3 eng7 bo5 chheng-khi3 e5 chhiu2 lai5 chiah8-png7?”  6) Ia5-sou ka7 in kong2: “I2-sai3-a kong2 liau2 chin tioh8. I i7-gian5 lin2 chiah-e5 gui7-sian7-chia2 kong2:
‘Chiah-e5 peh-seN3 eng7 chhui3-tun5-phoe5 chun-keng3 Goa2, tan7-si7 in e5 sim li7-khui Goa2 chin hng7.  7) In tui3 Goa2 e5 keng3-pai3 si7 khang-hi e5, in-ui7 in eng7 lang5 e5 kui-lut8 chun2-cho3 siong7-chu2 e5 kai3-beng7 lai5 ka3-si7 lang5,’
8) An2-ne lin2 si7 pang3-sak Siong7-chu2 e5 kai3-beng7, kou3-chip8 lang5 e5 thoan5-thong2.”
	9) Ia5-sou koh ke3-siok8 ka7 in kong2: “Lin2 ui7-tioh8 boeh kian-chhi5 ka-ti7 e5 thoan5-thong2, eng7 khiau2-biau7 e5 pou7-sou3 lai5 ki7-choat8 Siong7-chu2 e5 kai3-beng7.  10) In-ui7 Mou5-se kong2: ‘Tioh8 hau3-keng3 li2 e5 pe7-bo2,’ iu7-koh kong2, ‘Me7 lau7-pe7 a2-si7 lau7-bo2 e5 lang5, it-teng7 tioh8 chhu2 si2-heng5.’  11) Tan7-si7 lin2 chu2-tiuN kong2: lang5 na7 tui3 i e5 lau7-pe7 a2-si7 lau7-bo2 kong2, li2 pun2-lai5 e7-tang3 tui3 goa2 tit-tioh8 e5 hu5-iong2-hui3, i2-keng cho3 ‘Kok-ni2-pan2’ a3, (i3-su3 chiu7-si7 kong2, goa2 i2-keng hian3 hou7 Siong7-chu2 a3).  12) An2-ne lin2 chiu7 in2-chun2 i m7-bian2 hu5-iong2 i e5 lau7-pe7 a2-si7 lau7-bo2.  13) Chhin-chhiuN7 an2-ne lin2 ui7-tioh8 boeh siu2 lin2 chou2-thoan5 e5 thoan5-thong2, soah lai5 bu5-si7 Siong7-chu2 e5 oe7. Lin2 i2-goa7 ia7 u7 koh cho3 chin-che7 chit khoan2 e5 tai7-chi3.”

Lun7 chheng-khi3 kap bo5 chheng-khi3: (Ma2 15:10-20)
	14) Ia5-sou koh kio3 cheng3-lang5 lai5, ka7 in kong2: “Lin2 long2 tioh8 thiaN, tioh8 liau2-kai2.  15) Tui3 goa7-bin7 jip8-khi3 lang5 e5 seng-khu e5, bo5 chit8 hang7 e7 hou7 lang5 bo5 chheng-khi3, tian-to3 tui3 lang5 e5 lai7-bin7 chhut-lai5 e5, chiah e7 hou7 lang5 bo5 chheng-khi3.  ( 16) U7 hiN7-khang thang thiaN e5 lang5, tioh8 thiaN!”
	17) Ia5-sou li7-khui cheng3-lang5, jip8-khi3 chhu3-nih e5 si5, I e5 bun5-tou5 chiu7 ka7 I mng7 chit e5 phi3-ju7 e5 i3-su3.  18) Ia5-sou ka7 in kong2: “Lian5 lin2 ia7 hiah-nih8 tun7 si7 bo5? Lin2 kam2 m7 chai-iaN2 tui3 lang5 e5 goa7-bin7 jip8-khi3 i e5 lai7-bin7 e5, bo5 chit8 hang7 e7 hou7 i bo5 chheng-khi?  19) In-ui7 tui3 goa7-bin7 jip8-khi3 e5, be7 chin3-jip8 khi3-kau3 i e5 sim-lai7, chi2-u7 jip8-khi3 i e5 pak-tou2 lai7, au7-lai5 chiah pang3 chhut-lai5.” (An2-ne Ia5-sou si7 teh kong2 tak8-hang7 chiah8-mih8 long2 si7 chheng-khi3 e5.)  20) Ia5-sou iu7-koh kong2: “Tui3 lang5 e5 lai7-bin7 chhut-lai5 e5, che chiah e7 hou7 lang5 bo5 chheng-khi3.  21) In-ui7 tui3 lai7-bin7 chhut-lai5 e5, chiu7-si7 tui3 lang5 e5 lai7-sim chhut-lai5 e5 phaiN2 i3-liam7, e7 in2-khi2 lang5 im5-loan7, cho3-chhat8, sat-jin5,  22) su-thong, tham-sim, sia5-ok, cha3-khi, hong3-tong7, chit-tou3, hui2-pong3, kiau-ngou7, bong2-tong2,  23) chiah-e5 phaiN2 tai7-chi3 long2 si7 tui3 lang5 e5 lai7-sim chhut-lai5 e5, e7 hou7 lang5 bo5 chheng-khi3.”

U7 chit8 e5 hu7-jin5-lang5 e5 sin3-sim: (Ma2 15:21-28)
	24) Ia5-sou tui3 hia chhut-hoat, khi3-kau3 Chhui-lo5 e5 te7-hng, jip8-khi3 chit8 keng chhu3, bo5 ai3 hou7 lang5 chai-iaN2 I ti7 hia, tan7-si7 I bih bo5 lou7.  25) Sui5-si5 u7 chit8 e5 hu7-jin5-lang5, i e5 cha-bou2-kiaN2 tioh8-iau, chit8-e7 thiaN-kiN3 Ia5-sou e5 tai7-chi3, chiu7 lai5 phak toa3 Ia5-sou e5 kha-cheng5.  26) Chit e5 hu7-jin5-lang5 si7 Hi-lah8-lang5, si7 siok8 Su7-li7-a Hui-ni5-ki5-chok8 e5. I khun2-kiu5 Ia5-sou ka7 i e5 cha-bou2-kiaN2 koaN2 sia5-mou5 chhut-khi3.  27) Ia5-sou ka7 i kong2: “Tioh8 tai7-seng hou7 ka-ti7 e5 kiaN2-ji5 chiah pa2; in-ui7 theh8 kiaN2-ji5 e5 mi7-pau hiat hou7 kau2 chiah8 si7 chin m7 eng-kai e5.”  28) Tan7-si7 hit e5 hu7-jin5-lang5 in3 I kong2: “Sin-seN a3! M7-ku2 lian5 toh-kha e5 kau2-a2, ma7 e7-tang3 chiah8 hiah-e5 gin2-na2 chiah8 chhun e5 mi7-pau iu3-a3.”  29) Ia5-sou ka7 i kong2: “In-ui7 li2 kong2 chit ku3 oe7, li2 e7-eng7-tit tng2-khi3 a3. Sia5-mou5 i2-keng li7-khui li2 e5 cha-bou2-kiaN2 a3!”  30) I chit8-e7 tng2-khi3 kau3 in chhu3-nih, khoaN3-khiN3 i e5 cha-bou2-kiaN2 to2 ti7 bin5-chhng5, sia5-mou5 ko2-jian5 i2-keng chhut-khi3 a3.

Ia5-sou i-ho2 chhau3-hiN7-lang5 iu7-koh e2-kau2 e5:
	31) Ia5-sou li7-khui Chhui-lo5 e5 te7-hng, keng-koe3 Se-tun3 kap Te7-ka-pho-li7 it-tai3, tng2 khi3-kau3 Ka-li7-li7-ou5.  32) U7 lang5 chhoa7 chit8 e5 chhau3-hiN7-lang5 iu7-koh e2-kau2-e5, lai5 Ia5-sou hia, khun2-kiu5 Ia5-sou ka7 i an3-chhiu2.  33) Ia5-sou tiam7-tiam7 chhoa7 i chit8 e5 tui3 cheng3-lang5 e5 tiong-kan chhut-khi3, chiu7 eng7 chng2-thau5-a2 chhun jip8-khi3 i siang-peng5 e5 hiN7-khang, phui3 chhui3-noa7 lai5 boah i e5 chhui3-chih8.  34) Jian5-au7 Ia5-sou giah8-thau5 ng3 thiN thou3-khui3, ka7 i kong2, “I2-hoat-tai7!”; chit ku3 A-lan5-oe7 e5 i3-su3 chiu7-si7 “Khui!”  35) I siang-peng5 e5 hiN-khang chek-si5 chiu7 thong, chih8-kin ia7 leng7-khi3, khai2-si2 kong2-oe7 kong2 kah chheng-chheng chho2-chho2.  36) Ia5-sou keng2-ko3 in long2 m7-thang ka7 lang5 kong2; tan7-si7 I lu2 keng2-kai3, in lu2 soan-thoan5.  37) Cheng3-lang5 hui-siong5 tioh8-kiaN, kong2: “I sou2 cho3 tak8-hang7 tai7-chi3 long2 chin ho2, lian5 chhau3-hiN7-lang5-e5 ia7 hou7 i u7 thiaN-kiN3, e2-kau2-e5 ia7 hou7 i e7 kong2-oe7.”

Te7 8 ChiuN

Ia5-sou hou7 si3-chheng lang5 chiah8 kah pa2: (Ma2 15:32-39)
	Koe3 bo5 kui2-jit8, iu7-koh u7 chin toa7 tin7 lang5 chip8 oa2-lai5. In bo5 sim2-mih thang chiah8 e5 si5, Ia5-sou kio3 I e5 bun5-tou5 lai5, tui3 in kong2:  2) “Goa2 kho2-lin5 chit tin7 lang5, in-ui7 in i2-keng kap Goa2 cho3-hoe2 saN jit8 ku2 a3, taN long2 bo5 sim2-mih thang chiah8.  3) Goa2 na7 hou7 in iau-iau tng2-khi3 chhu3-nih, in ti7 lou7-nih8 e7 hun7 to2-khi3; in-ui7 in u7-e5 tui3 chin hng7 e5 sou2-chai7 lai5!”  4) I e5 bun5-tou5 chiu7 in3 I kong2, “Ti7 chit e5 phian-phiah e5 sou2-chai7, lan2 boeh tui3 tah-ui7 theh8 hiah-nih8 che7 mi7-pau lai5 hou7 chiah-e5 lang5 chiah8?”  5) Ia5-sou mng7 in kong2, “Lin2 u7 loa7-che7 mi7-pau?” In kong2, “Chhit ki.”
	6) Ia5-sou chiu7 hoan-hu3 cheng3-lang5 che7 loh8-khi3 thou5-kha, jian5-au7 I theh8 hit chhit ki mi7-pau khi2-lai5, kam2-sia7 Siong7-chu2 liau2-au7, peh-pho3 chit8-te3 chit8-te3, kau hou7 bun5-tou5 khi3 pun, in chiu7 khi3 pun hou7 cheng3-lang5.  7) In ia7 u7 kui2-boe2-a2 se3 boe2 hi5-a2. Ia5-sou kam2-sia7 liau2-au7, kio3 bun5-tou5 chiong chiah-e5 hi5 ia7 pun hou7 cheng3-lang5.  8) Cheng-lang5 chiu7 chiah8, chiah8 kah chin pa2, chiah8 chhun-e5 khioh moa2 chhit na5.  9) Hit tin7 lang5 tai7-khai3 u7 si3-chheng lang5. Ia5-sou chiu7 kai2-san3 cheng3-lang5.  10) Ia5-sou sui5-si5 kap I e5 bun5-tou5 che7-chun5 khi3 Tai7-ma2-lo5-tai7 e5 keng2-kai3.

Iau-kiu5 sin5-chek: (Ma2 16:1-4)
	11) Hoat-li7-sai3-phai3 e5 lang5 lai5 chhoe7 Ia5-sou, khai-si2 kap I pian7-lun7. In siuN7-boeh chhi3-tham3 I, sou2-i2 iau-kiu5 I cho3 chit8 e5 tui3 thiN-teng2 lai5 e5 sin5-chek.  12) Ia5-sou tui3 sim-lai7 thou3 chit8 e5 toa7-khui3 kong2: “chit se3-tai7 e5 lang5 an3-choaN2 boeh iau-kiu5 sin5-chek? Goa2 sit8-chai7 ka7 lin2 kong2: Siong7-chu2 bo5 boeh siuN2-su3 sin5-chek hou7 chit se3-tai7 e5 lang5!”  13) I chiu7 li7-khui cheng3-lang5, koh che7-chun5 koe3-khi3 hit peng5 hoaN7.

Hoat-li7-sai3-phai3 kap Hi-lut8-tong2 e5 kaN3-bo2: (Ma2 16:5-12)
	14) Bun5-tou5 be7-ki3-tit ke toa3 mi7-pau, chun5 lai7 chi2-u7 chit8 ki mi7-pau nia7-nia7.  15) Ia5-sou keng2-kai3 in kong2: “Tioh8 kin2-sin7! Tioh8 hong5-pi7 Hoat-li7-sai3-phai3 e5 kaN3-bo2 kap Hi-lut8-tong2 e5 kaN3-bo2!”  16) Bun5-tou5 chiu7 hou7-siong gi7-lun7 kong2: “It-teng7 si7 in-ui7 lan2 bo5 toa3 mi7-pau lai5, I chiah sn2-ne kong2.”  17) Ia5-sou chai-iaN2 in e5 i3-su3, chiu7 tui3 in kong2: “Lin2 an3-choaN2 teh gi7-lun7 bo5 toa3 mi7-pau lai5 e5 bun7-te5? Lin2 kam2 iau2-boe7 li2-kai2? Lin2 kam2 iau2-boe7 beng5-pek8? Lin2 e5 sim kam2 hiah-nih8 tun7?  18) Lin2 u7 bak8-chiu, kam2 bo5 khoaN3-kiN3? Lin2 u7 hiN7-a2, kam2 bo5 thiaN-kiN3 si7 bo5? Lin2 kam2 be7-ki3-tit,  19) Goa2 peh gou7 ki mi7-pau pun hou7 gou7-chheng lang5 chiah8 kah pa2 e5 si5, chiah8 chhun-e5 lin2 long2-chong2 khioh moa2 kui2 lang2?” Bun5-tou5 in3 I kong2, “Chap8-ji7 lang2.”  20) I iu-koh kong2: “Goa2 peh chhit ki mi7-pau pun hou7 si3-chheng lang5 chiah8 kah pa2 e5 si5, chiah8 chhun-e5, lin2 khioh moa2 kui2 na5?” In in3 I kong2, “Chhit na5.”  21) Ia5-sou chiu7 ka7 in kong2, “An2-ne, lin2 kam2 iau2-boe7 beng5-pek8?”

Ia5-sou ti7 Pek-sai3-tai7 i-ho2 chheN-me5-e5:
	22) Ia5-sou kap I e5 bun5-tou5 lai5-kau3 Pek-sai3-tai7, u7 lang5 chhoa7 chit8 e5 chheN-me5-e5 lai5 Ia5-sou hia, kiu5 Ia5-sou ka7 i bong.  23) Ia5-sou khan chheN-me5-e5 e5 chhiu2, chhoa7 i chhut-khi3 chng-goa7, phui3 chhui3-noa7 toa3 i e5 bak8-chiu, siang-chhiu2 ka7 i khoa3 le3, mng7 i kong2, “Li2 u7 khoaN3-kiN3 sim2-mih bo5?”  24) Hit e5 lang5 giah8-thau5 khoaN3, kong2 “Goa2 u7 khoaN3-tioh8 lang5; khoaN3-kiN3 in chhin-chhiuN7 chhiu7-a2 teh kiaN5-lai5 kiaN5-khi3.”  25) Jian5-au7 Ia5-sou koh eng7 siang-chhiu2 bong i hit nng7 lui2 bak8-chiu. ChheN-me5-e5 chit8-e7 chu3-sin5 khoaN3, si7-lek8 chiu7 hok8-goan5, tak8-hang7 mih8 long2 khoaN3 kah chheng-chheng chho2-chho2.  26) Ia5-sou kio3 i tng2-khi3 in chhu3, kong2, “Long2 m7-thang ka7 chng-lai7 e5 lang5 kong2.”

Pi2-tek seng5-jin7 Ia5-sou si7 Bi2-sai3-a: (Ma2 16:13-20; Lou7 9:18-21)
	27) Ia5-sou kap I e5 bun5-tou5 khi3 Kai-sat-li7-a Hui-lip8-pi2 e5 kok hiong-chhoan. Ti7 lou7-nih8 I mng7 I e5 bun5-tou5 kong2, “Lang5 teh kong2 Goa2 si7 sim2-mih lang5?”  28) Bun5-tou5 in3 Ia5-sou kong2: “U7 lang5 kong2 si7 si-sian2-chia2 Iok-han7. Ia7 u7 lang5 kong2 si7 I2-li7-a, ia7 u7 lang5 kong2 si7 tai7-gian5-jin5 tiong e5 chit8 ui7.”  29) Ia5-sou koh mng7 in kong2: “TaN Goa2 ai3 chai lin2 e5 khoaN3-hoat, lin2 kong2 Goa2 si7 sim2-mih lang5?” Pi2-tek in3 I kong2, “Li2 si7 Bi2-sai3-a.”  30) Ia5-sou chiu7 beng7-leng7 in long2 m7-thang ka7 lang5 kong2 koan-he7 I e5 tai7-chi3.

Ia5-sou i7-ko3 I e5 si2-bong5 kap hok8-hoat8: (Ma2 16:21-28; Lou7 9:22-27)
	31) Ia5-sou chiu7 khai-si2 ka3-si7 I e5 bun5-tou5 kong2: “Jin5-chu2 tek-khak tioh8 siu7 chin-che7 khou2-lan7, hou7 tiuN2-lo2, che3-si-tiuN2 kap keng-hak8-chia2 khi3-choat8, it-teng7 e7 hou7 in sat-hai7. Tan7-si7 saN jit8 au7, Siong7-chu2 it-teng7 e7 hou7 I hok8-hoat8.”  32) Ia5-sou chiong chiah-e5 su7 beng5-beng5 pek8-pek8 ka7 in kong2. Pi2-tek chiu7 giu2 I khi3 piN-a, khai-si2 ka7 I khoan3-ko3.  33) Tan7-si7 Ia5-sou oat8 koe3-lai5 khoaN3 I e5 bun5-tou5, chek-pi7 Pi2-tek kong2: “Sat-tan3, chau2 chau2! In-ui7 li2 sou2 teh siuN7 e5, m7-si7 Siong7-chu2 e5 kian3-kai2, si7 lang5 e5 siuN7-hoat.”
	34) Ia5-sou chiu7 kio3 cheng3-lang5 kap I e5 bun5-tou5 lai5, tui3 in kong2: “Lang5 na7 siuN7-boeh kin-toe3 Goa2, tioh8 pang3-sak ka-ti7, gia5 i ka-ti7 e5 sip8-ji7-ke3 lai5 toe3 Goa2.  35) In-ui7 lang5 na7 siuN7-boeh kiu3 i ka-ti7 e5 seN3-mia7, tian-to3 e7 song3-sit; tan7-si7 lang5 na7 ui7-tioh8 Goa2 kap Hok-im lai5 hi-seng i ka-ti7 e5 seN3-mia7, tian-to3 e7 kiu3-tioh8 i e5 seN3-mia7.  36) In-ui7 lang5 sui-jian5 tit-tioh8 choan5 se3-kai3, tan7-si7 na7 song3-sit i ka-ti7 e5 seN3-mia7, u7 sim2-mih li7-ek?  37) Lang5 e7-tang3 eng7 sim2-mih tai7-ke3 lai5 be2 i ka-ti7 e5 seN3-mia7?  38) Ti7 chit e5 kan-im , choe7-ok e5 se3-tai7, lang5 na7 ui7-tioh8 sin3 Goa2 kap Goa2 e5 oe7 lai5 kam2-kak kian3-siau3, Jin5-chu2 chai7 I e5 Thian-hu7 e5 eng5-iau7 tiong, kap seng3 thian-sai3 cho3-hoe2 lai5-lim5 e5 si5, ia7 e7 ui7 i kam2-kak kian3-siau3.”

Te7 9 ChiuN

1) Ia5-sou koh ka7 in kong2: “Goa2 sit8-chai7 ka7 lin2 kong2; khia7 ti7 chia e5 lang5, u7 lang5 iau2-boe7 si2 i2-cheng5, it-teng7 e7 khoaN3-kiN3 Siong7-chu2 e5 Kok toa3 koan5-leng5 lai5-lim5.”

Ia5-sou kai2-pian3 heng5-siong7: (Ma2 17:1-13; Lou7 9:28-36)
	2) Lak8 jit8 au7, Ia5-sou chi2-u7 chhoa7 Pi2-tek, Nga2-kok kap Iok-han7 peh chiuN7 chit8 cho7 koan5-soaN. Ti7 in e5 bin7-cheng5, Ia5-sou kai2-pian3 heng5-siong7.  3) I e5 saN peh8-siak-siak, se3-kan e5 phio3-pou3-sai-hu7 bo5 chit8 e5 e7-tang3 phio3 kah chiah-nih8 peh8.  4) In khoaN3-kiN3 I2-li7-a kap Mou5-se hian2-hian7, lai5 teh kap Ia5-sou kong2-oe7.  5) Pi2-tek chiu7 tui3 Ia5-sou kong2: “Lau7-su, lan2 toa3 chia sit8-chai7 chin ho2! Goan2 lai5 tah saN keng liau5-a2, chit8 keng hou7 Li2, chit8 keng hou7 Mou5-se, chit8 keng hou7 I2-li7-a.”  6) Pi2-tek e7 an2-ne kong2, si7 in-ui7 in chin toa7 tioh8-kiaN, soah m7-chai tioh8 an3-choaN2 kong2 chiah ho2.  7) Hit e5 si5, u7 chit8 phiN3 hun5 chhut-hian7, eng7 iaN2 ka7 in kham3 khi2-lai5, iu7-koh tui3 hun5-tiong hoat-chhut chit8 e5 siaN kong2: “Chit e5 si7 Goa2 sim-ai3 e5 KiaN2. Lin2 tioh8 thiaN I e5 oe7!”  8) In chit8-e7 khoaN3 in e5 chiu-ui5, kan-taN Ia5-sou kap in ti7 hia. I2-goa7 long2 bo5 khoaN3-kiN3 poaN3 lang5.
	9) In teh loh8-soaN e5 si5, Ia5-sou beng7-leng7 in kong2: “Siong7-chu2 hou7 Jin5-chu2 tui3 si2-lang5 tiong hok8-hoat8 i2-cheng5, lin2 m7-thang chiong sou2 khoaN3-kiN3 e5 su7 ka7 lang5 kong2.”  10) Bun5-tou5 hok8-chiong5 I e5 beng7-leng7, m7-ku2 in hou7-siong tho2-lun7 kong2: “’Tui3 si2-lang5 tiong hok8-hoat8’ chit ku3 oe7 tau2-te2 si7 sim2-mih i3-su3?”  11) In mng7 Ia5-sou kong2: “Keng-hak8-chia2 si7 an3-choaN2 kong2 I2-li7-a tek-khak tioh8 tai7-seng lai5?”  12) Ia5-sou in3 kong2: “U7-iaN2, I2-li7-a e7 tai7-seng lai5, ia7 e7 tiong7-cheng2 it-chhe3. Koan-he7 Jin5-chu2, Seng3-keng an3-choaN2 ki2-chai3 kong2, ‘I tioh8 siu7 chin-che7 khou2-lan7, ia7 e7 hou7 lang5 khoaN3-khin?’  13) Tan7-si7 Goa2 ka7 lin2 kong2: I2-li7-a i2-keng lai5 a7, tu2=tu2 chhin-chhiuN7 Seng3-keng sou2 ki3-chai3 an2-ne, lang5 chiau3 in e5 i3-su3 lai5 tui3-thai7 i.”

Ia5-sou i-ho2 tioh8-iau e5 gin2-na2: (Ma2 17:14-21; Lou7 9:37-43a)
	14) Ia5-sou kap in koh lai5 kau3 ki5-tha e5 bun5-tou5 hia e5 si5, khoaN3-kiN3 u7 chit8 toa7 tin7 lang5 ka7 in ui5-le7, ia7 u7 keng-hak8-chia2 kap in teh cheng-lun7.  15) cheng3-lang5 chit8-e7 khoaN3-kiN3 Ia5-sou, chiu7 toa7 tioh8-kiaN, chau2 oa2-khi3 ka7 I chheng2-an.  16) Ia5-sou mng7 I e5 bun5-tou5 kong2, “lin2 kap in teh cheng-lun7 sim2-mih?”  17) Cheng3-lang5 e5 tiong-kan u7 chit8 e5 lang5 in3 I kong2: “Lau7-su, goa2 chhoa7 goa2 e5 kiaN2 lai5 chhoe7 Li2, in-ui7 i hou7 chit8 e5 iau-mou5 ka7 i hu7-sin, soah be7 kong2-oe7.  18) Bo5-lun7 ti7 sim2-mih sou2-chai7, iau-mou5 na7 hou7 i hoat-choh, chiu7 ka7 i siak-to2 loh8-khi3 thou5-kha; i chiu7 phu7 peh8-pho-noa7, ka7 chhui3-khi2-kin, kui seng-khu nge7-khok-khok. Goa2 u7 chhiaN2 Li2 e5 bun5-tou5 ka7 i koaN iau-mou5 chhut-khi3, tan7-si7 in long2 bo5 hoat-tou7.”  19) Ia5-sou in3 in kong2: “Ai a3! Chit se3-tai7 e5 lang5 na2 e7 chiah-nih8 bo5 sin3-sim! Goa2 tioh8 koh kap lin2 toa3 loa7 ku2? Goa2 tioh8 koh thun-lun2 lin2 loa7 ku2? Chhoa7 hit e5 gin2-na2 lai5 Goa2 chia!”  20) In chiu7 chhoa7 i lai5 Ia5-sou hia. Iau-mou5 chit8-e7 khoaN3-kiN3 Ia5-sou, chiu7 sui5-si5 hou7 hit e5 gin2-na2 hoat-choh, hou7 i siak loh8-khi3 thou5-kha, lian3-lai5 lian3-khi3, phu7 peh8-pho-noa7.  21) Ia5-sou mng7 in lau7-pe7 kong2, “I tai3-tioh8 chit e5 peN7 i2-keng u7 loa7 ku2 a3?” I in3 kong2: “Chu7 se3-han7 kau3 taN.  22) Iau-mou5 kui2-na7 pai2 ka7 i hiat loh8-khi3 hoe2-nih, chui2-nih, boeh ka7 i hai7-si2. TaN Li2 na7 cho3 e7-kau3, kiu5 Li2 ka7 goan2 lin5-bin2, ka7 goan2 pang-chan7.”  23) Ia5-sou ka7 i kong2: “Li2 an3-choaN2 kong2 ‘Li2 na7 cho3 e7-kau3’? U7 sin3-sim e5 lang5 tak8 hang7 to cho3 e7-kau3.”  24) Hit e5 gin2-na2 e5 lau7-pe7 sui5-si5 toa7 siaN hoah kong2: “Goa2 u7 sin3; goa2 e5 sin3-sim na7 bo5 kau3-giah8, kiu5 Li2 pang-chan7 goa2!”
	25) Ia5-sou khoaN3-kiN3 cheng3-lang5 it-tit8 chau2 oa2-lai5, chiu7 chek-pi7 hit e5 sia5-sin5 kong2: "“i2 chit e5 chhau3-hiN7-lang5 koh e2-kau2 e5 sia5-sin5, Goa2 beng7-lang7 li2 tui3 chit e5 gin2-na2 chhut-lai5, choat8-tui3 m7-thang koh jip8-khi3 i e5 lai7-bin7.”  26) Iau-mou5 chiu7 toa7 hiaN hiu, hou7 hit e5 gin2-na2 toa7 hoat-choh, chiah chau2 chhut-lai5. Hit e5 gin2-na2 chhin-chhiuN7 si2-lang5 to2 toa3 hia, sou2-i2 chin-che7 lang5 long2 kong2, “I si2-khi3 a3.”  27) Tan7-si7 Ia5-sou khan i e5 chhiu2 hou7 i khi2-lai5, i chiu7 khi2-lai5.
	28) Ia5-sou jip8-khi3 chhu3-lai7 liau2-au7, I e5 bun5-tou5 thau-mng7 I kong2, “Goan2 an3-choaN2 be7-tang3 koaN2 hit e5 iau-mou5 chhut-khi3?”  29) Ia5-sou in3 kong2: “Ki5-to2 i2-goa7 long2 bo5 ki5-tha e5 pan7-hoat thang koaN2 chit khoan2 e5 iau-mou5 chhut-khi3.”

Ia5-sou te7-ji7 chhu3 i7-ko3 I e5 si2-bong5 kap hok8-hoat8: (Ma2 17:22-23; Lou7 9:43b-45)
	30) In li7-khui hit e5 sou2-chai7, keng-koe3 Ka-li7-li7 Seng2. Ia5-sou m7-ai3 hou7 lang5 chai-iaN2 I ti7 tah-ui7,  31) in-ui7 I teh ka3-si7 I e5 bun5-tou5 kong2: “Jin5-chu2 teh-boeh hou7 lang5 kau-khi3 lang5 e5 chhiu2-thau5 a7, in e7 sat-hai7 I; tan7-si7 te7 saN jit8, siong7-chu2 e7 hou7 I hok8-hoat8.”  32) Ia5-sou e5 bun5-tou5 be7-tang3 liau2-kai2 I sou2 kong2 e5 oe7, ia7 m7-kaN2 mng7 I.

Sim2-mih-lang5 siong7 ui2-tai7: (Ma2 18:1-5; Lou7 9:46-48)
	33) Ia5-sou kap bun5-tou5 lai5-kau3 Ka-pek-long5, jip8-khi3 chhu3-lai7 liau2-au7, Ia5-sou mng7 in kong2: “Lin2 ti7 lou7-nih8 teh tho2-lun7 sim2-mih?”  34) In long2 tiam7-tiam7, in-ui7 in ti7 lou7-nih8, hou7-siong cheng-lun7 in e5 tiong-kan sim2-mih lang5 siong7 ui2-tai7.  35) Ia5-sou chiu7 che7 loh8-khi3, kio3 chap8-ji7 e5 bun5-tou5 lai5, ka7 in kong2: “Lang5 na7 ai3 cho3 leng2-siu7 e5, i tioh8 cho3 cheng3-lang5 tiong e5 siong7-boe2 e5, ia7 tioh8 cho3 cheng3-lang5 e5 pok8-jin5.”  36) I chiu7 chhoa7 chit8 e5 gin2-na2 lai5, hou7 i khia7 toa3 in e5 tiong-kan, jian5-au7 ka7 i pho7-le7, tui3 bun5-tou5 kong2:  37) “Bo5-lun7 sim2-mih lang5 na7 ui7-tioh8 Goa2 lai5 hoan-geng5 chit khoan2 gin2-na2 e5 chit8 e5, chiu7-si7 hoan-geng5 Goa2; hoan-geng5 goa2 e5 lang5 m7-si7 kan-taN hoan-geng5 Goa2, ia7 si7 hoan-geng5 Hit-ui7 chhe-phai3 Goa2 lai5 e5.”

Bo5 hoan2-tui3 lan2 e5, chiu7-si7 chan3-seng5 lan2 e5: (Lou7 9:49-50)
	38) Iok-han7 ka7 Ia5-sou kong2: “Lau7-su, goan2 u7 khoaN3-kiN3 chit8 e5 lang5 hong7 Li2 e5 mia5 teh koaN2-kui2, goan2 chiu7 ka7 i chou2-chi2, in-ui7 i m7-si7 kap lan2 kang7-tin7 e5 lang5.”  39) Ia5-sou kong2: “M7-thang ka7 i chou2-chi2; in-ui7 bo5 lang5 hong7 Goa2 e5 mia5 cho3 sin5-chek liau2-au7, chiu7 sui5-si5 e5 lai5 kong2 Goa2 e5 phaiN2-oe7.  40) In-ui7 bo5 hoan2-tui3 lan2 e5, chiu7-si7 chan3-seng5 lan2 e5.  41) Goa2 sit8-chai7 ka7 lin2 kong2: na7 u7 lang5 tai3-liam7 lin2 si7 Ki-tok e5 bun5-tou5, lai5 phang5 chit8 poe chui2 hou7 lin2 lim, chit e5 lang5 it-teng7 e7 tit-tioh8 po3-siuN2.”

In2-khi2 lang5 hoan7-choe7: (Ma2 18:6-9; Lou7 17:1-2)
	42) “Bo5-lun7 sim2-mih lang5, i na7 in2-khi2 hiah-e5 sin3 Goa2 e5 lang5 e5 tiong-kan hou7 lang5 khoaN3 siong7 bo5 khi2 e5 chit8 e5 hoan7-choe7, i leng5-kho2 tioh8 hou7 lang5 eng7 toa7 chioh8-bo7 tiau3 toa3 am7-kun2, ka7 i thiam7-loh8 hai2 khah ho2.  43) Na7-si7 li2 chit8 ki chhiu2 in2-iu2 li2 hoan7-choe7, li2 tioh8 ka7 cham7 hiat-tiau7. Li2 leng5-kho2 tioh8 kiam2 chit8 ki chhiu2 lai5 chin3-jip8 eng2-seng, pi2 siang-chhiu2 ho2-ho2 loh8-khi3 te7-gak8 siu7 eng2-kiu2 e5 hoe2-heng5 khah iaN5!  ( 44) Ti7 hia teh ka7 in chiah8 e5 thang5 be7 si2, teh ka7 in sio e5 hoe2 ia7 be7 hoa-khi3.)  45) Na7-si7 li2 chit8 ki kha in2-iu2 li2 hoan7-choe7, tioh8 ka7 cham7-tiau7, li2 leng5-kho2 tioh8 khiam3 chit8 ki kha lai5 chin3-jip8 eng2-seng, pi2 siang-kha ho2-ho2 loh8 te7-gak8 khah iaN5.  ( 46) Ti7 hia teh ka7 in chiah8 e5 thang5 be7 si2, teh ka7 in sio e5 hoe2 ia7 be7 hoa-khi3.)  47) Na7-si7 li2 chit8 lui2 bak8-chiu in2-iu2 li2 hoan7-choe7, tioh8 ka7 ou2 chhut-lai5; li2 leng5-kho2 tioh8 khiam3 chit8 lui2 bak8-chiu lai5 jip8-khi3 Siong7-chu2 e5 Kok, pi2 nng7 lui2 bak8-chiu ho2-ho2, loh8 te7-gak8 khah iaN5.  48) Ti7 hia teh ka7 in chiah8 e5 thang5 be7 si2, teh ka7 in sio e5 hoe2 ia7 be7 hoa-khi3.”
	49) “In-ui7 lang5 long2 tioh8-ai3 eng7 hoe2 cho3 iam5 lai5 siN7.  50) Iam5 pun2-lai5 si7 chin ho2 e5 mih8; m7-ku2 iam5 na7 sit-khi3 kiam5-bi7, lin2 boeh eng7 sim2-mih lai5 hou7 i koh kiam5? Lin2 pun2-sin tioh8 u7 iam5 e5 khi3-bi7, ia7 tioh8 ho5-bok8 siong-chhu3.”

Te7 10 ChiuN

Koan-he7 li7-hun e5 kau3-hun3: (Ma2 19:1-12; Lou7 16:18)
	1) Ia5-sou li7-khui hit e5 sou2-chai7, lai5-kau3 Iu5-thai3 Seng2 e5 te7-kai3, koe3-khi3 Iok-tan3-ho5 e5 tui3-hoaN7. Cheng3-lang5 iu7-koh chu7-chip8 lai5-kau3 I hia, I chiu7 chiau3-siong5 koh ka3-si7 in.  2) U7 chit8-koa2 Hoat-li7-saiph3ai e5 lang5 boeh chhi3-tham3 Ia5-sou, chiu7 oa2-lai5 mng7 I kong2, “Chiau3 lan2 e5 Lut8-hoat, tiong7-hu thang ka7 i e5 bou2 li7-hun a2 m7-thang?”  3) Ia5-sou in3 kong2: “Mou5-se e5 Lut8-hoat an3-choaN2 kui-teng7?”  4) In kong2, “Mou5-se u7 in2-chun2 tiong7-hu sia2 li7-hun cheng3-su hou7 i e5 bou2 lai5 ka7 i li7-hun.”  5) Ia5-sou ka7 in kong2: “Che si7 in-ui7 lin2 e5 simthai3 nge7, i chiah che3-teng7 chit tiau5 kai3-beng7 hou7 lin2.  6) Tan7-si7 khi2-thau5 Siong7-chu2 chhong3-cho7 lang5 e5 si5, chhong3-cho7 it-lam5 it-li2.  7) In-ui7 an2-ne cha-pou-lang5 e7 li7-khui i e5 pe7-bo2 lai5 kap i e5 hu7-jin5-lang5 kiat-hap8,  8) nng7 lang5 e7 chiaN5-cho3 it-the2. An2-ne khoaN3 khi2-lai5, hu-hu7 i2-keng m7-si7 nng7 e5, si7 it-the2.  9) Sou2-i2 Siong7-chu2 sou2 phoe3-hap8 e5, lang5 m7-thang thiah-soaN3.”
	10) Ia5-sou kap bun5-tou5 jip8-khi3 chhu3-lai7 e5 si5, bun5-tou5 koh chiong chit hang7 tai7-chi3 lai5 mng7 Ia5-sou.  11) Ia5-sou ka7 in kong2: “Bo5-lun7 sim2-mih lang5, na7 kap i e5 bou2 li7-hun, koh khi3 chhoa7 pat8-lang5, tui3 i e5 cheng5-bou2 lai5 kong2, i si7 hoan7 kan-im5;  12) kap an2-ne kang7-khoan2, hu7-jin5-lang5 na7 kap i e5 tiong7-hu li7-hun, koh khi3 ke3 pat8-lang5, i ia7-si7 hoan7 kan-im5.”

Ia5-sou chiok-hok se3-han3 gin2-na2: (Ma2 19:13-15; Lou7 18:15-17)
	13) U7 lang5 chhoa7 se3-han3 gin2-na2 lai5 Ia5-sou hia, ai3-boeh hou7 Ia5-sou ka7 in chiok-hok, bun5-tou5 chiu7 chek-pi7 chiah-e5 lang5.  14) Ia5-sou khoaN3-kiN3 an2-ne chin siu7-khi3, chiu7 ka7 I e5 bun5-tou kong2: “Tioh8 hou7 hiah-e5 gin2-na2 lai5 Goa2 chia, m7-thang ka7 in tong3; in-ui7 chhin-chhiuN7 chit khoan2 gin2-na2 e5 lang5 chiah e7-tang3 chiaN5-cho3 Siong7-chu2 e5 Kok e5 chu2-bin5.  15) Goa2 sit8-chai7 ka7 lin2 kong2, lang5 na7 bo5 chhin-chhiuN7 chit8 e5 se3-han3 gin2-na2 lai5 chiap-siu7 Siong7-chu3 e5 Kok, choat8-tui3 be7-tang3 jip8-khi3.”  16) Ia5-sou chiu7 pho7 hiah-e5 se3-han3 gin2-na2, chit8-e5 chit8 e5 ka7 in an3-chhiu2 chiok-hok.

Chit8 e5 ho2-giah8-lang5 lai5 chhoe7 Ia5-sou: (Ma2 19:16-30; Lou7 18:18-30)
	17) Ia5-sou teh-boeh koh khi3 li2-heng5 e5 si5, u7 chit8 e5 lang5 chau2 oa2-lai5, kui7 toa3 I e5 bin7-cheng5, mng7 I kong2: “Ho2 e5 Lau7-su, goa2 tioh8 cho3 sim2-mih chiah e7-tang3 tit-tioh8 eng2-seng?”  18) Ia5-sou mng7 i kong2: “Li2 an3-choaN2 chheng-hou goa2 si7 ho2 e5? Ti5-liau2 Siong7-chu2 i2-goa7, bo5 chit8 e5 si7 ho2 e5!  19) Li2 bat chiah-e5 kai3-beng7 houN3: chiu7-si7 m7-thang thai5-si2 lang5; m7-thang hoan7 kan-im5; m7-thang thau-theh8; m7-thang cho3 gui7-cheng3; m7-thang cha3-khi; tioh8 hau3-keng3 li2 e5 pe7-bo2.”  20) Hit e5 lang5 in3 Ia5-sou kong2: “Lau-su, chiah-e5 kai3-beng7 goa2 chu7 se3-han3 chiu7 long2 u7 teh chun-siu2 a3.”  21) Ia5-sou kim-kim ka7 i khoaN3, eng7 ai3-sim ka7 i kong2: “Li2 iau2-ku2 khiam3 chit8 hang7. Khi3 be7 li2 sou2 u7 e5 it-chhe3, lai5 chin2-che3 san2-chhiah-lang5, an2-ne, ti7 thiN-teng2 li2 chiu7 e7 u7 chai5-po2, jian5-au7 chiah lai5 toe3 Goa2.”  22) Hit e5 lang5 chit8-e7 thiaN-tioh8 chiah-e5 oe7, bin7 chiu7 sit-sek, iu-iu chhiu5-chhiu5 li7-khui Ia5-sou; in-ui7 i u7 chin-che7 chai5-san2.
	23) Ia5-sou ka7 cheng3-lang5 khoaN3 chit8 lian3, chiah tui3 I 35 bun5-tou5 kong2, “Ho2-giah8-lang5 boeh chin3-jip8 Siong7-chu3 e5 Kok si7 loa7-nih khun3-lan5!”  24) Bun5-tou5 thiaN-tioh8 chiah-e5 oe7 chiu7 bok8-beng5 ki5-biau7.  Ia5-sou koh ke3-siok8 ka7 in kong2: “Lin2 tai7-ke a3, lang5 boeh chin3-jip8 Siong7-chu2 e5 Kok si7 loa7-nih khun3-lan5!  25) Lok8-to5 chng3-koe3 chiam-phiN7, ia7 pi2 ho2-giah8-lang5 chin3-jip8 Siong7-chu2 e5 Kok iau2 koh-khah iong5-i7.”  26) Bun5-tou5 chiu7 koh-khah tioh8-kiaN hou7-siong kong2, “An2-ne, sim2-mih lang5 e7-tang3 tit-tioh8 kiu3?”  27) Ia5-sou kim-kim ka7 in khoaN3, kong2: “Chit hang7 tai7-chi3 lang5 bo5 kho2-leng5 thang cho3, tan7-si7 chai7 Siong7-chu2 chiu7 m7-si7 an2-ne, in-ui7 Siong7-chu2 tak8-hang7 to u7 kho2-leng5 thang cho3.”
	28) Pi2-tek chiu7 ka7 Ia5-sou kong2: “Li2 khoaN3! Goan2 i2-keng pang3-sak it-chhe3 lai5 toe3 Li2.”  29) Ia5-sou in3 kong2: “Goa2 sit8-chai7 ka7 lin2 kong2: lang5 na7 ui7-tioh8 Goa2 kap ui7-tioh8 Hok-im e5 ian5-kou3, pang3-sak ka-teng5, a2-si7 hiaN-ti7, chi2-moe7, lau7-bo2, lau7-pe7, kiaN2-ji5, chhan5-hng5 e5, chai7 hian7-se3 e7 tit-tioh8 pi2 ka-teng5, hiaN-ti7, chi2-moe7, lau7-bo2, kiaN2-ji5 kap chhan5-hng5 koh-khah ke3-tat8 chit8-pah poe7, kang7-si5 ia7 e7 siu7 pek-hai7; tan7-si7 chai7 lai5-se3 i e7 tit-tioh8 eng2-seng.  31) U7 chin-che7 hian7-chai7 cho3 thau5-cheng5 e5, e7 piN3-cho3 lou7-boe2, ia7 u7 chin-che7 hian7-chai7 cho3 lou7-boe2 e5, e7 cho3 thau5-cheng5.”

Ia5-sou te7-saN chhu3 i7-ko3 i e5 si2-bong5 kap hok8-hoat8: (Ma2 20:17-19; Lou7 18:31-34)
	32) In boeh chiuN7 Ia5-lou7-sat-leng2 SiaN5. Ti7 lou7-nih8, Ia5-sou cho3 bun5-tou5 e5 thau5-cheng3 it-tit8 kiaN5; sou2-i2 bun5-tou5 kam2-kak chin ki5-koai3. Toe3 I au7-bin7 e5 cheng3-lang5 ia7 long2 chin tioh8-kiaN. Ia5-sou koh chit8 pai2 chhoa7 chap8-ji7 e5 bun5-tou5 khi3 piN-a, chiong I sou2 boeh tu2-tioh8 e5 su7 ka7 in kong2:  33) “Lin2 chu3-i3 thiaN, lan2 chit-chun7 boeh lai5-khi3 Ia5-lou7-sat-leng2. Ti7 hia Jin5-chu2 e7 hou7 lang5 kau hou7 hiah-e5 che3-si-tiuN2 kap keng-hak8-chia2. In e7 ka7 I phoaN3-koat si2-heng5, ia7 e7 chiong I kau hou7 Goa7-pang-lang5.  34) Chiah-e5 Goa7-pang-lang5 e7 ka7 I hi3-lang7, ka7 I phui3 chhui3-noa7, eng7 piN ka7 I phah, soah ka7 I hai7-si2; tan7-si7 saN jit8 au7 Siong7-chu2 it-teng7 e7 hou7 I hok8-hoat8 khi2-lai5.”

Nga2-kok kap Iok-han7 e5 iau-kiu5: (Ma2 20:20-28)
	35) Jian5-au7 Se-pi2-thai3 e5 kiaN2 Nga2-kok kap Iok-han7 oa2-lai5 ka7 Ia5-sou kong2, “Lau7-su, goan2 u7 tai7-chi3 ai3-boeh chhiaN2 Li2 ka7 goan2 pang-bang5.”  36) Ia5-sou chiu7 mng7 in kong2, “Lin2 ai3 Goa2 ka7 lin2 cho3 sim2-mih?”  37) In ka7 I kong2: “Li2 chai3-lim5 e5 si5, hou7 goan2 chit8 e5 che7 toa3 Li2 e5 chiaN3-peng5, chit8 e5 che7 toa3 Li2 e5 to3-peng5.”  38) Ia5-sou ka7 in kong2: “Lin2 m7 chai-iaN2 lin2 teh kiu5 sim2-mih; Goa2 tioh8-ai3 lim e5 khou2-poe, lin2 lim e7 loh8-khi3 be7? Goa2 tioh8-ai3 siu7 e5 se2-le2 lin2 e7-tang3 siu7 be7?”  39) In kong2, “Goan2 e7.” Ia5-sou chiu7 ka7 in kong2: “Goa2 tioh8-ai3 lim hit poe khou2-poe, lin2 e7 lim. Goa2 tioh8-ai3 siu7 e5 se2-le2, lin2 e7 siu7;  40) tan7-si7 boeh hou7 lin2 che7 Goa2 e5 chiaN3-peng5 a2-si7 to3-peng5, Goa2 be7-tang3 chu2-i3.  Chiah-e5 ui7, Siong7-chu2 i2-keng u7 phah-sng3 boeh hou7 sim2-mih lang5 che7.”
	41) Ki5-tha hit chap8 e5 bun5-tou5 thiaN-tioh8 chit hang7 tai7-chi3, chiu7 siu7-khi3 Nga2-kok kap Iok-han7.  42) Ia5-sou chiu7 kio3 in long2 lai5 I e5 bin7-cheng5, ka7 in kong2: “Lin2 chai-iaN2 ti7 Goa7-pang-lang5 e5 tiong-kan, hou7 lang5 chheng-hou cho3 kun-ong5 e5 si7 teh thong2-ti7 in e5 jin5-bin5, ia7 u7 in e5 koaN-tiuN2 teh koan2-hat in.  43) Tan7-si7 lin2 e5 tiong-kan khiok m7-si7 an2-ne! Lin2 e5 tiong-kan na7 u7 lang5 ai3-boeh cho3 toa7 e5, i tian-to3 tioh8 chiaN5-cho3 lin2 e5 chhe-eng7 e5;  44) na7 u7 lang5 ai3-boeh cho3 siu2-leng2 e5 i tian-to3 tioh8 chiaN5-cho3 cheng3-lang5 e5 lou5-pok8.  45) In-ui7 lian5 Jin5-chu2 lai5 chit e5 se3-kan, ia7 m7-si7 boeh lai5 hou7 lang5 hong7-thai7; tian-to3 si7 boeh lai5 hok8-bu7 pat8-lang5, peng3-chhiaN2 boeh hi-seng I ka-ti7 e5 seN3-mia7 lai5 siok8-hoe5 chin-che7 lang5.”

Ia5-sou i-ho2 chheN-me5-e5 Pa-ti2-mai2: (Ma2 20:29-34; Lou7 18:35-43)
	46) In lai5 kau3 Ia5-li7-ko-siaN5, Ia5-sou kap I e5 bun5-tou5 kap chin toa7 tin7 e5 lang5 teh-boeh li7-khui e5 si5, u7 chit8 e5 chheN-me5 e5 khit-chiah8, chiu7-si7 Ti2-mai2 e5 kiaN2 kio3-cho3 Pa-ti2-mai2 che7 ti7 lou7-piN.  47) I chit8-e7 thiaN-kiN3 kong2 si7 Na2-sat-lek8-lang5 Ia5-sou, i chiu7 khai-si2 toa7 siaN hoah kong2, “Tai7-pit8 e5 kiaN2-sun, Ia5-sou a3, kho2-lin5 goa2!”  48) U7 chin-che7 lang5 ka7 i chek-pi7, kio3 i tiam7-tiam7. Tan7-si7 i lu2 toa7 siaN hoah kong2, “Tai7-pit8 e5 kiaN2-sun, kho2-lin5 goa2!”  49) Ia5-sou chiu7 theng5-kha, kong2, “Kio3 i lai5.” In chiu7 khi3 kio3 hit e5 chhe-me5-e5. In ka7 i kong2, “Hong3-sim, khi2-lai5! Ia5-sou teh kio3 li2.”  50) ChheN-me5-e5 chiu7 chiong i e5 goa7-saN tan3-tiau7, thiau3 khi2-lai5, lai5-kau3 Ia5-sou e5 bin7-cheng5.  51) Ia5-sou mng7 i kong2, “Li2 ai3 Goa2 ka7 li2 cho3 sim2-mih?” ChheN-me5-e5 kong2, “Lau7-su, hou7 goa2 koh-chai3 u7 khoaN3-kiN3.”  52) Ia5-sou ka7 i kong2, “Khi3! Li2 e5 sin3-sim kiu3-tioh8 li2 a3.” ChheN-me5-e5 sui5-si5 u7 khoaN3-kiN3, chiu7 toe3 Ia5-sou khi3.

Te7 11 ChiuN

Ia5-sou choe3-au7 chin3-jip8 Ia5-lou7-sat-leng2-siaN5: (Ma2 21:1-11; Lou7 19:28-40; Iok 12:12-19)
	1) Ia5-sou kap I e5 bun5-tou5 kiaN5 teh boeh kau3 Ia5-lou7-sat-leng2-siaN5, lai5 kau3 kan-na2-soaN kha, u7 khoaN3-kiN3 Pek-hoat-ki5 kap Pek-tai7-ni5 e5 si5, Ia5-sou chhe nng7 e5 bun5-tou5 tai7-seng khi3,  2) hoan-hu3 in kong2: “Lin2 khi3 tui3-bin7 e5 chng-thau5. Lin2 chit8-e7 kau3-ui7, sui5-si5 chiu7 e7 khoaN3-kiN3 chit8 chiah iau2 m7-bat hou7 lang5 khia5-koe3 e5 li5-a2-kiaN2 pak8 ti7 hia. Lin2 ka7 i thau2-khui, khan lai5 chia.  3) Na7 u7 lang5 mng7 lin2 kong2, ‘Lin2 an3-choaN2 an2-ne cho3?’, lin2 tioh8 ka7 i kong2, ‘Chu2 teh khiam3-eng7. I liam5-piN e7 sang3 tng2-lai5 heng5 li2.’”  4) Bun5-tou5 chiu7 khi3, ti7 ke-lou7-nih8 u7 khoaN3-tioh8 chit8 chiah li5-a2-kiaN2, pak8 ti7 mng5-khau2. In teh thau2 li5-a2 e5 si5,  5) khia7 ti7 piN-a e5 lang5 mng7 in kong2, “Lin2 thau2 chit chiah li5-a2-kiaN2 boeh chhong3 sim2-mih?”  6) Bun5-tou5 chiu7 chiau3 Ia5-sou sou2 hoan-hu3 e5 ka7 in kong2. Hiah-e5 lang5 chiu7 chun2 in khan li5-a2 khi3.  7) In khan hit chiah li5-a2-kiaN2 lai5 hou7 Ia5-sou, chiong in ka-ti7 e5 goa7-saN phoa8 toa3 li5-a2-teng2; Ia5-sou chiu7 peh khit-khi3 khia5.  8) U7 chin-che7 lang5 chiong in e5 goa7-saN phou toa3 lou7-nih8, ia7 u7 lang5 tui3 hng5-nih8 chho3 chhiu7-oe lai5 phou toa3 lou7-nih8.  9) Hiah-e5 cheng5-kiaN5 au7 toe3 e5 lang5, chiu7 toa7 siaN hoah kong2:
“Ho5-san3-na2! Goan7 hong7 Chu2 e5 mia5 lai5 e5, eng-kai siu7 chiok-hok!
10) Teh-boeh lai5-lim5 e5 ong5-kok, lan2 e5 chou2-sian Tai7-pit8 e5 ong5-kok, eng-kai siu7 chiok-hok! Chheng-chan3 chi3-ko e5 Siong7-chu2!”
11) Ia5-sou chin3-jip8 Ia5-lou7-sat-leng2-siaN5, jip8-khi3 Seng3-tian7 lai7, siong5-se3 si3-ke3 koan-chhat. In-ui7 jit8 i2-keng am3 a3, I chiu7 kap chap8-ji7 e5 bun5-tou5 cho3-hoe2 chhut-khi3, khi3 Pek-tai7-ni5.

Ia5-sou chiu3-me7 bu5-hoa-ko2 chhiu7: (Ma2 21:18-19)
	12) Keh tng2 jit8, Ia5-sou kap I e5 bun5-tou5 tui3 Pek-tai7-ni5 chhut-lai5 e5 si5, Ia5-sou pak-tou2 chiniau.  13) I ti7 hng7-hng7 khoaN3-kiN3 chit8 chang5 u7 chin-che7 hioh8 e5 bu5-hoa-ko2 chhiu7, I chiu7 oa2-khi3 chhoe7 khoaN3 chhiu7-teng2 u7 koe2-chi2 bo5. I chit8-e7 kau3 ui7, ti5-liau2 chhiu7-hioh8 i2-goa7, long2 bo5 khoaN3-kiN3 sim2-mih; in-ui7 hit e5 si5 m7-si7 seN bu5-hoa-ko2 e5 si5-ki5.  14) Ia5-sou chiu7 tui3 hit chang5 chhiu7 kong2: “Tui3 hian7-chai7 khi2, eng2-oan2 bo5 lang5 e7-tang3 koh chiah8 tioh8 li2 e5 bu5-hoa-ko2!” I e5 bun5-tou5 ia7 u7 thiaN-tioh8 chit ku3 oe7.

Ia5-sou chheng Seng3-tian7: (Ma2 21:12-17; Lou7 19:45-48; Iok 2:13-22)
	15) Ia5-sou kap I e5 bun5-tou5 khi3-kau3 Ia5-lou7-sat-leng2-siaN5, Ia5-sou chiu7 jip8-khi3 Seng3-tian7, khai-si2 chiong ti7 Seng3-tian7 lai7 hiah-e5 teh cho3 seng-li2 e5 lang5 long2 ka7 in koaN2 chhut-khiN3, ia7 chiong oaN7-chiN5 e5 lang5 e5 toh-a2 kap be7 hun2-chiau2 e5 lang5 e5 i2-a2 chhia-chhia to2.  16) I ia7 m7-chun2 lang5 eng7 Seng3-tian7 e5 tiaN5 chun2-cho3 thong-lou7, koaN2 mih8-kiaN7 koe3-lai5 koe3-khi3.  17) I ka3-si7 in kong2: “Seng3-keng kam2 bo5 ki3-chai3 kong2,
‘Goa2 e5 chhu3 tioh8 hou7 lang5 chheng-hou cho3 ban7-bin5 ki5-to2 e5 chhu3.’
Tan7-si7 lin2 soah ka7 i piN3-cho3 chhat-siu7!”
	18) Che3-si-tiuN2 kap keng-hak8-chia2 thiaN-tioh8 chiah-e5 tai7-chi3, chiu7 khai-si2 chhoe7 khang-chhoe7-phang7 boeh sat-hai7 Ia5-sou. Chiah-e5 che3-si-tiuN2 kap keng-hak8-chia2 chin kiaN I; in-ui7 cheng3-lang5 long2 chin kam2-hok8 I e5 ka3-si7.  19) Kau3 am2-si5, Ia5-sou kap I e5 bun5-tou5 chiu7 chhut-khi3 siaN5-goa7.

Bu5-hoa-ko2 chhiu7 e5 kau3-hun3: (Ma2 21:20-22)
	20) Keh-tng2 chai2-khi2 cha2-cha2, Ia5-sou kap I e5 bun5-tou5 kiaN5 tui3 hit tiau5 lou7 koe3 e5 si5, khoaN3-kiN3 hit chang5 bu5-hoa-ko2 chhiu7 lian5 kin ia7 long2 ta-khi3.  21) Pi2-tek siuN7-khi2 cha-hng e5 tai7-chi3, chiu7 ka7 Ia-sou kong2, “Lau7-su, Li2 khoaN3, Li2 sou2 chiu3-me7 hit chang5 bu5-hoa-ko2 chhiu7 i2-keng ta-khi3 a3!”  22) Ia5-sou in3 in kong2: “Lin2 tioh8 sin3 Siong7-chu2.  23) Goa2 sit8-chai7 ka7 lin2 kong2: na7 u7 lang5 ka7 chit cho7 soaN kong2: ‘Khi2-lai5! Khi3 thiam7 hai2!’, i sim-lai7 na7 long2 bo5 giau5-gi5, chi2-u7 khak-sin3 i sou2 kong2 e5 e7 sit8-hian7, tek-khak e7 chiau3 i e5 i3-su3 sit8-hian7.  24) sou2-i2 Goa2 ka7 lin2 kong2, lin2 ki5-to2 e5 si5 bo5-lun7 ki5-kiu5 sim2-mih, tioh8 siong-sin3 lin2 i2-keng tit-tioh8 a3, an2-ne lin2 chiu7 long2 e7 tit-tioh8.  25) Lin2 khia7 teh ki5-to2 e5 si5, na7 siuN7 tioh8 u7 lang5 bat tek-choe7 tioh8 lin2, tioh8-ai3 sia3-bian2 lang5, an2-ne lin2 e5 Thian-hu7 ia7 e7 sia3-bian2 lin2 e5 choe7-ko3.  26) Lin2 na7 m7 sia3-bian2 lang5, lin2 e5 Thian-hu7 ia7 be7 sia3-bian2 lin2 e5 choe7-ko3.”

Lun7 Ia5-sou e5 koan5-peng3: (Ma2 21:23-27; Lou7 20:1-8)
	27) Ia5-sou kap I e5 bun5-tou5 koh tng2-lai5 Ia5-lou7-sat-leng2-siaN5. Ia5-sou ti7 Seng3-tian7 lai7 teh kiaN5-lai5 kiaN5-khi3 e5 si5, che3-si-tiuN2, keng-hak8-chia2 kap tiuN2-lo2 chiu7 oa2-lai5.  28) mng7 I kong2: “Li2 eng7 sim2-mih koan5-peng3 lai5 cho3 chiah-e5 tai7-chi3? Sim2-mih lang5 hou7 Li2 chit e5 koan5-peng3 lai5 cho3 chiah-e5 tai7-chi3?”  29) Ia5-sou in3 in kong2: “Goa2 ia7 boeh mng7 lin2 chit8 ku3 oe7. Lin2 na7 in3-tap Goa2, Goa2 chiah boeh ka7 lin2 kong2 Goa2 eng7 sim2-mih koan5-peng3 lai5 cho3 chiah-e5 tai7-chi3.  30) Lin2 ka7 goa2 kong2, Iok-han7 ka7 lang5 se2-le2 e5 koan5-peng3 si7 tui3 thiN lai5 e5, a2-si7 tui3 lang5 lai5 e5?”  31) In chiu7 hou7-siong gi7-lun7 kong2: “Lan2 na7-si7 kong2, ‘Tui3 thiN lai5 e5,’ I e7 mng7 lan2 kong2, ‘An2-ne lin2 an3-choaN2 bo5 boeh sin3 Iok-han7?’  32) M7-ku2 lan2 kam2 thang kong2, ‘Tui3 lang5 lai5 e5?’ (In chin kiaN bin5-chiong3, in-ui7 cheng3-lang5 long2 siong-sin3 Iok-han7 sit8-chai7 si7 tai7-gian5-jin5.)  33) Sou2-i2 in ka7 Ia5-sou hoe5-tap kong2, “goan2 m7 chai-iaN2.” Ia5-sou ka7 in kong2, “An2-ne goa2 ia7 bo5 boeh ka7 lin2 kong2 Goa2 eng7 sim2-mih koan5-peng3 lai5 cho3 chiah-e5 tai7-chi3.”

Te7 12 ChiuN

Phu5-to5-hng5 e5 tian7-long5 e5 phi3-ju7: (Ma2 21:33-46; Lou7 20:9-19)
	1) Ia5-sou iu7-koh iong7 phi3-ju7 ka7 in kong2: “U7 chit8 e5 lang5 u7 chit8 te3 phu5-to5-hng5, i eng7 chhiuN5-ui5 a2 ka7 i ui5 khi2-lai5, lai7-bin7 khui chit8 e5 chiu2-khut, khi2 chit8 e5 khan3-siu2-thah, jian5-au7 chiong chit te3 hng5 chou hou7 tian7-long5, i chiu7 chhut-khi3 li2-heng5.  2) Siu-seng5 phu5-to5 e5 si5 kau3, i chiu7 chhe chit8 e5 lou5-pok8 khi3 tian7-long5 hia, boeh tui3 in siu hng5-chou.  3) Chiah-e5 tian7-long5 liah8 hit e5 lou5-pok8 khi2-lai5 phah, hou7 i khang-chhiu2 tng2-khi3.  4) Chu2-lang5 koh chhe pat8 e5 lou5-pok8 khi3 in hia; in phah i e5 thau5-khak ia7 ka7 i bu2-jiok8.  5) Chu2-lang5 iu7-koh chhe pat8 e5 khi3, in soah ka7 i thai5-si2; i2-au7 iu7-koh chhe chin-che7 lou5-pok8 khi3, u7-e5 hou7 in phah, u7-e5 hou7 in thai5-si2.  6) TaN i iau2 u7 chhun chit8 e5, chiu7-si7 i sim-ai3 e5 kiaN2; choe3-au7 chu2-lang5 ia7 chhe i khi3 in hia, siuN7 kong2: ‘In it-teng7 e7 chun-tiong7 goa2 e5 kiaN2.’  7) Tan7-si7 hiah-e5 tian7-long5 hou7-siong kong2,’Chit e5 si7 i e5 ke3-seng5-jin5; lai5, lan2 lai5 ka7 i sat-hai7, i sou2 boeh ke3-seng5 e5 san2-giap8 chiu7 e7 pian3-cho3 lan2 e5.'’ 8) In chiu7 ka7 i liah8 khi2-lai5 thai5-si2, chiong i e5 si-the2 hiat chhut-khi3 phu5-to5-hng5 e5 goa7-bin7.  9) An2-ne phu5-to5-hng5 e5 chu2-lang5 boeh an3-choaN2 lai5 chu2-li2 in? I it-teng7 e7 lai5 thai5-si2 chiah-e5 tian7-long5, ji5-chhiaN2 e7 chiong i e5 phu5-to5-hng5 chou hou7 pat8-lang5!  10) Lin2 tong-jian5 bat thak8-tioh8 chit toaN7 Seng3-keng chiah tioh8.
‘Khi2-chhu3 sai-hu7 sou2 tan3-tiau7 e5 chioh8, soah pian3-cho3 siong7 tiong7-iau3 e5 ki-chioh8.  11) Che si7 Chu2 e5 chok-ui5, lan2 khoaN3-tioh8 hui-siong5 ki5-biau7.’”
12) Hiah-e5 Iu5-thai3 e5 thau5-lang5 chai-iaN2 Ia5-sou kong2 chit e5 phi3-ju7 si7 teh chi2 in, chiu7 siuN7 boeh liah8 I, tan7-si7 ia7 kiaN cheng3-lang5, sou2-i2 pang3 Ia5-sou chit8 e5 toa3 hia, cho3 in khi3.

Lap8 soe3-kim e5 bun7-te5: (Ma2 22:15-22; Lou7 20:20-26)
	13) In chhe kui2-na7 e5 Hoat-li7-sai3-phai3 e5 lang5 kap kui2-na7 e5 Hi-lut8-tong2 e5 lang5 khi3 chhoe7 Ia5-sou, boeh liah8 I e5 oe7-phang7.  14) In lai5 ka7 I kong2: “Lau7-su, goan2 chai-iaN2 Li2 si7 chit8 e5 lau2-sit8-lang5. Li2 bo5 kiaN poaN3 lang5; in-ui7 Li2 bo5 koan lang5 e5 bin7-sek lai5 kong2-oe7, chi2-u7 chiau3 chin-li2 lai5 ka3-si7 Siong7-chu2 e5 to7-li2. Lap8-soe3 hou7 Lo5-ma2 e5 hong5-te3 u7 hah8 lan2 e5 Lut8-hoat a2 bo5? Goan2 tioh8 lap8 a2 m7-bian2?”  15) Ia5-sou khoaN3-thau3 in e5 khui2-ke3, chiu7 ka7 in kong2: “Lin2 an3-choaN2 siuN7-boeh eng7 khui2-ke3 lai5 ham7-hai7 Goa2? Theh8 chit8 e5 gin5-oan5 lai5 hou7 Goa2 khoaN3.”  16) In chiu7 theh8 chit8 e5 gin5-oan5 lai5 hou7 I.  Ia5-sou chiu7 mng7 in kong2, “Chit e5 siong7 kap ji7-ho7 si7 sim2-mih lang5 e5?” In in3 kong2: “Si7 hong5-te3 e5.”  17) Ia5-sou chiu7 tui3 in kong2: “An2-ne lin2 tioh8 chiong hong5-te3 e5, lap8 hou7 hong5-te3, chiong Siong7-chu2 e5, hian3 hou7 siong7-chu2.” In chit8-e7 thiaN-kiN3 an2-ne chiu7 chin tioh8-kiaN.

Si2-lang5 hok8-hoat8 e5 bun7-te5: (Ma2 22:23-33; Lou7 20:27-40)
	18) U7 chit8-koa2 Sat-thou2-kai-tong2 e5 lang5 lai5 kiN3 Ia5-sou. (In chu2-tiuN kong2 si2-lang5 be7 hok8-hoat8.)  19) In mng7 Ia5-sou kong2: “Lau7-su, Mou5-se ka7 goan2 kui-teng7 kong2: ‘Na7 u7 lang5 a-hiaN si2-khi3, lau5 i e5 bou2, tan7-si7 bo5 seN kiaN2, i e5 sio2-ti7 tioh8 chhoa7 in hiaN-so2 cho3 bou2, ui7-tioh8 a-hiaN lai5 thoan5-chong chiap-tai7.’  20) Khah-cha2 u7 chhit e5 hiaN-ti7, toa7-e5 chhoa7 bou2, bo5 seN kiaN2 chiu7 si2-khi3.  21) Te7-ji7 e5 chiu7 chhoa7 in hiaN-so2 cho3 bou2, ia7 bo5 seN kiaN2 chiu7 si2-khi3. Te7-saN e5 ia7 si7 an2-ne.  22) An2-ne in chhit e5 hiaN-ti7 long2 kap hit e5 hu7-jin5-lang5 kiat-hun bo5 seN-kiaN2 chiu7 si2-khi3. Choe3-au7 hit e5 hu7-jin5-lang5 ia7 si2-khi3.  23) In-ui7 in chhit e5 long2 bat kap i kiat-hun koe3, taN kau3 hok8-hoat8 hit jit8, si2-lang5 long2 koh-oah8 khi2-lai5 e5 si5, chit e5 hu7-jin5-lang5 kiu3-keng3 si7 tah chit8 e5 lang5 e5 bou2?”
	24) Ia5-sou in3 in kong2: “Lin2 toa7 m7-tioh8 a7! In-ui7 lin2 m7-bat Seng3-keng, ia7 bo5 beng5-pek8 Siong7-chu2 e5 tai7-leng5.  25) In-ui7 si2-lang5 hok8-hoat8 e5 si5, e7 chhin-chhiuN7 thian-siong7 e5 thian-sai3, ia7 bo5 ke3 ia7 bo5 chhoa7.  26) Lun7 si2-lang5 hok8-hoat8 e5 su7, lin2 kam2 m7-bat thak8-tioh8 Mou5-se e5 chheh sou2 ki3-chai3 ‘Teh toh8 e5 chhi3-phe7’ hit toaN7 si7 bo5? Siong7-chu2 tui3 Mou5-se kong2:
‘Goa2 chiu7-si7 A-pek-lah8-han2 e5 Siong7-chu2. 
I2-sat e5 Siong7-chu2, 
Nga2-kok e5 Siong7-chu2.’
27) I m7-si7 si2-lang5 e5 Siong7-chu2, si7 oah8-lang5 e5 Siong7-chu2! Sou2-i2 lin2 hoan7-tioh8 chin toa7 e5 chho3-gou7 a7!”

Choe3 tiong7-iau3 e5 kai3-beng7: (Ma2 22:34-40; Lou7 10:25-28)
	28) U7 chit8 e5 keng-hak8-chia2 ti7 hia thiaN in teh pian7-lun7. I khoaN3-kiN3 Ia5-sou in3 kah iu2-tiau5 iu2-li2, chiu7 chin3-cheng5 lai5 ka7 Ia5-sou mng7 kong2: “It-chhe3 e5 kai3-beng7 tiong, tah chit8 tiau5 siong7 iau3-kin2?”  29) Ia5-sou in3 kong2: “Siong7 iau3-kin2 e5 si7:
‘I2-sek-liat8-lang5 a3, tioh8 thiaN! Chu2 lan2 e5 Siong7-chu2 si7 tok8-it bu5-ji7 e5 Chu2;  30) lin2 tioh8 choan5-sim, choan5-leng5, choan5-i3, choan5-lek8, keng3-ai3 Chu2, li2 e5 Siong7-chu2.’
31) Te7-ji7 iau3-kin2 e5 kai3-beng7 si7: ‘Li2 tioh8 ai3 li2 e5 chhu3-piN, chhin-chhiuN7 ai3 li2 ka-ti7.’ Chit nng7 tiau5 kai3-beng7 i2-goa7 bo5 u7 koh-khah iau3-kin2 e5 kai3-beng7.”  32) Hit e5 keng-hak8-chia2 ka7 Ia5-sou kong2: “Lau7-su, Li2 kong2 liau2 chin tioh8; u7-iaN2, Li2 kong2 Siong7-chu2 chi2-u7 chit8 ui7, i2-goa7 bo5 pat8 e5.  33) Peng3-chhiaN2 tioh8 choan5-sim, choan5-i3, choan5-lek8 keng3-ai3 Siong7-chu2, ia7 tioh8 ai3 chhu3-piN chhin-chhiuN7 ai3 lan2 ka-ti7. Hok8-chiong5 chit nng7 tiau5 kai3-beng7, si7 pi2 sio kui chiah cheng-seN lai5 hian3-che3, a2-si7 hong7-hian3 ki5-tha e5 seng-le2 hou7 Siong7-chu2 koh-khah iau3-kin2.”  34) Ia5-sou khoaN3-kiN3 i in3 liau2 chin khiau2, chiu7 ka7 i kong2, “Li2 li7-khui Siong7-chu2 e5 Kok bo5 loa7 hng7.” tui3 hit e5 si5 khi2, bo5 lang5 kaN2 koh mng7 Ia5-sou.

Iu2-koan Bi2-sai3-a e5 bun7-te5: (Ma2 22:41-46; Lou7 20:41-44)
	35) Ia5-sou ti7 Seng3-tian7 teh ka3-si7 lang5 e5 si5, mng7 in kong2: “Keng-hak8-chia2 na2 e7-eng7-tit kong2 Bi2-sai3-a si7 Tai7-pit8 e5 kiaN2-sun?  36) Seng3 Leng5 kam2-tong7 Tai7-pit8 kong2:
‘Siong7-chu2 tui3 Goa2 e5 Chu2 kong2: Che7 toa3 Goa2 e5 chiaN3-peng5, it-tit8 kau3 Goa2 hou7 Li2 e5 tek8-jin5 cho3 kha-tiam7 lai7 hou7 Li2 khoa3-kha.’
37) Tai7-pit8 ki3-jian5 ka-ti7 chheng-hou Bi2-sai3-a cho3 ‘Chu2’; Bi2-sai3-a2 na2 e7 lai5 cho3 Tai7-pit8 e5 kiaN2-sun?”

Tioh8 ti5-hong5 keng-hak8-chia2 kap Hoat-li7-sai3-phai3 e5 lang5: (Ma2 23:1-36; Lou7 20:45-47)
	Chin toa7 tin7 e5 lang5 thiaN Ia5-sou e5 oe7 thiaN-liau2 chin hoaN-hi2.  38) Ia5-sou ke3-siok8 kau3-hun3 lang5 kong2: “Tioh8 keng2-kai3 keng-hak8-chia2. In ai3 chheng7 tng5-phau3 si3-ke3 kiaN5, ti7 ke-chhi7 ai3 lang5 ka7 in kiaN5 toa7-le2,  39) ti7 hoe7-tng5 ai3 che7 koan5 e5 ui7, ian3-sek8 che7-toh e5 si5 ai3 che7 toa7-ui7.  40) In thun-chiah8 koaN2-hu7 e5 ke-hoe2, ke2-i3 ki5-to2 chin ku2. In it-teng7 e7 siu7-tioh8 koh-khah giam5-tiong7 e5 heng5-hoat8.”

KoaN2-hu7 e5 hong7-hian3: (Lou7 21:1-4)
	41) Ia5-sou che7 ti7 hian3-kim-siuN e5 tui3-bin7, teh khoaN3 cheng3-lang5 hian3-chiN5 loh8-khi3 hian3-kim-siuN. U7 chin-che7 ho2-giah8-lang5 hian3 chin-che7 chiN5 loh8-khi3.  42) U7 chit8 e5 san3-chhiah e5 koaN2-hu7, hian3 nng7 e5 tang5-chiN5-a2, chhat-put-to hian7-chai7 e5 chit8 khou-gin5.  43) Ia5-sou chiu7 kio3 I e5 bun5-tou5 lai5, tui3 in kong2: “Goa2 sit8-chai7 ka7 lin2 kong2, chit e5 san3-chhiah e5 koaN2-hu7 sou2 hian3 e5, pi2 ki5-tha e5 lang5 hian3 loh8-khi3 hian3-kim-siuN lai7 e5 chong2-giah8 koh-khah che7.  44) In-ui7 ki5-tha e5 lang5 long2 si7 hian3-chhut in eng7-chhun e5 chai5-hu3 e5 chit8 sio2 pou7-hun7, tan7-si7 chit e5 koaN2-hu7 sui-jian5 chin san3, chiong i sou2 u7 e5, chiu7-si7 chiong i choan5-pou7 e5 seng-oah8-hui3 long2 hian3 loh8-khi3.”

Te7 13 ChiuN

Ia5-sou i7-gian5 Seng3-tian7 e5 hui2-biat8: (Ma2 24:1-2; Lou7 21:5-6)
	1) Ia5-sou tui3 Seng3-tian7 chhut-lai5 e5 si5, u7 chit8 e5 bun5-tou5 ka7 I kong2: “Lau7-su, chhiaN2 Li2 khoaN3, chioh8 chiah-nih8 toa7 te3, kian3-tiok-but8 chiah-nih8 tong5-hong5!”  2) Ia5-sou in3 kong2: “Li2 teh khoaN3 chiah-e5 toa7 kian3-tiok-but8 si7 bo5? Chiong-lai5 ti7 chit e5 sou2-chai7 bo5 chit8 te3 chioh8 e7 sio-thah8, long2 e7 to2 kah peN5-peN5 khi3.”

Chai-lan7 e5 khai-si2: (Ma2 24:3-14; Lou7 21:7-19)
	3) Ia5-sou ti7 Kan-na2-soaN-teng2, hiong3 Seng3-tian7 teh che7 e5 si5, Pi2-tek, Nga2-kok, Iok-han7 kap an-tek-liat8 than mng7 Ia5-sou kong2:  4) “ChhiaN2 Li2 ka7 goan2 kong2, chiah-e5 tai7-chi3 sim2-mih si5 e7 hoat-seng? Chiah-e5 it-chhe3 e5 tai7-chi3 teh-boeh eng3-giam7 e5 si5, u7 sim2-mih chian5-tiau7?”
	5) Ia5-sou chiu7 khai-si2 kau3-hun3 in kong2: “Tioh8 kin2-sin7, m7-thang hou7 lang5 be5-hek8 khi3.  6) In-ui7 u7 chin-che7 lang5 e7 mou7-iong7 Goa2 e5 mia5 lai5 kong2, ‘Goa2 chiu7-si7 Bi2-sai3-a!’, lai5 be5-hek8 chin-che7 lang5.  7) Lin2 thiaN-kiN3 hu7-kin7 chian3-cheng e5 siaN kap hng7-hng7 u7 chian3-cheng e5 hong-siaN e5 si5, m7-thang tioh8-kiaN. Chiah-e5 tai7-chi3 it-teng7 tioh8 hoat-seng, tan7-si7 chiong-kiok8 iau2-boe7 kau3.  8) In-ui7 bin5-chok8 e7 khi2-lai5 kong-kek bin5-chok8, kok-ka e7 kong-kek kok-ka, tak8 sou2-chai7 e7 hoat-seng te7-tang7 kap ki-hng. Chiah-e5 su7 put-ko3 si7 ui7-tioh8 boeh san2-seng sin ki2-goan5 e5 thong3-khou2 e5 khai-si2 nia7-nia7.”
	9) “Lin2 ka-ti7 tioh8 kin2-sin7. In-ui7 lang5 e7 liah8 lin2 khi3 kau hou7 kong-gi7-hoe7. Lin2 e7 ti7 hoe7-tng5 lai7 hou7 lang5 eng7 piN phah; lin2 e7 ui7-tioh8 Goa2 e5 ian5-kou3 khia7 toa3 cheng3-hu2 koaN-oan5 kap kun-ong5 e5 bin7-cheng5, lai5 ui7 Goa2 cho3 kian3-cheng3.  10) Tan7-si7 Hok-im tek-khak tioh8 tai7-seng thoan5 khi3-kau3 phou2 thian-ha7.  11) Lang5 liah8 lin2 khi3 kau hou7 kong-gi7-hoe7 e5 si5, m7-bian2 tai7-seng hoan5-lo2 boeh kong2 sim2-mih; kau3 hit e5 si5, lin2 tioh8 chiau3 ka7 lin2 khe2-si7 e5 an2-ne kong2; in-ui7 lin2 teh kong2 e5 oe7 m7-si7 lin2 ka-ti7 e5, si7 tui3 Seng3 Leng5 lai5 e5.  12) HiaN-ti7 e7 chhut-be7 hiaN-ti7 hou7 i khi3 si2, lau7-pe7 ia7 e7 an2-ne hou7 in e5 kiaN2-ji5 khi3 si2; kiaN2-ji5 e7 khi2-lai5 kong-kek pe7-bo2, hai7 in hou7 lang5 chhu2-si2.  13) Lin2 in-ui7 Goa2 e7 hou7 cheng3-lang5 oan3-hin7, tan7-si7 kian-jim2 kau3 choe3-au7 e5 lang5, it-teng7 e7 tit-tioh8 kiu3.”

Toa7 chai-lan7: (Ma2 24:15-28; Lou7 21:20-24)
	14) “Lin2 e7 khoaN3-kiN3 ‘Hit e5 khou2-ouN3 e5 hui2-biat8-chia2 khia7 toa3 i m7 eng-kai khia7 e5 sou2-chai7,” --- (thak8 e5 lang5 tioh8-ai3 li2-kai2!) --- “hit e5 si5 toa3 ti7 Iu5-thai3 Seng2 e5 lang5 tioh8 to5-chau2 khi3 soaN-teng2.  15) Ti7 chhu3-teng2 e5 lang5, m7-thang loh8-lai5, ia7 m7-thang jip8-khi3 chhu3-lai7 theh8 sim2-mih mih8-kiaN7.  16) Ti7 hng5-nih8 e5 lang5, ia7 m7-thang tng2-khi3 hiahN i e5 goa7-saN.  17) Ti7 hit e5 si5-ki5, u7 sin-in7 e5 hu7-jin5-lang5 kap hou7 eN-a2 chiah8 leng e5 lau7-bo2 sit8-chai7 chin put-heng7!  18) Lin2 tioh8 ki5-kiu5 Siong7-chu2, hou7 chiah-e5 su7 be7 chai7 tang-thiN-si5 hoat-seng,  19) in-ui7 hit e5 si5-ki5 e7 u7 toa7 chai-lan7. Chit khoan2 chai-lan7 si7 tui3 Siong7-chu2 chhong3-cho7 se3-kai3 kau3 hian7-chai7, iau2 m7-bat u7 e5, chiong-lai5 ia7 choat8-tui3 be7 koh u7 e5.  20) Chu2 na7 bo5 chiong hiah-e5 jit8-chi2 chhek khah te2, chiu7 bo5 chit8 e5 lang5 e7-tang3 tit-tioh8 kiu3. Tan7-si7 Siong7-chu2 ui7-tioh8 I e5 soan2-bin5 i2-keng u7 siok-toan2 hiah-e5 jit8-chi2 a3.”
	21) “Hit e5 si5 na7 u7 lang5 ka7 lin2 kong2, ‘Lin2 khoaN3, Bi2-sai3-a ti7 chia!’, a2-si7 kong2, ‘Lin2 khoaN3, Bi2-sai3-a ti7 hia!’ lin2 m7-thang siong-sin3,  22) in-ui7 ke2 Bi2-sai3-a  kap ke2 tai7-gian5-jin5 e7 chhut-hian7. In e7 cho3 sin5-chek kap ki5-su7, chin-liong7 boeh lai5 be5-hek8 Siong7-chu2 e5 soan2-bin5.  23) Sou2-i2 lin2 tioh8 kin2-sin7, Goa2 i2-keng chiong it-chhe3 e5 tai7-chi3 su7-sian ka7 lin2 keng2-ko3 a3.”

Jin5-chu2 e5 chai3-lim5: (Ma2 24:29-31; Lou7 21:25-28)
	24) “Chiah-e5 chai-lan7 e5 jit8-chi2 chit8-e7 koe3, jit8-thau5 e7 ou-am3 khi3, goeh8 e7 sit-kng,  25) chheN e7 tui3 thiN tui7 loh8-lai5; thiN-teng2 e5 ban7-siong7 long2 e7 tong7-iau5.  26) Hit e5 si5 lang5 e7 khoaN3-kiN3 Jin5-chu2 toa3 toa7 koan5-leng5 kap toa7 eng5-iau7 che7 hun5 lai5-lim5.  27) I e7 chhe-phai3 I e5 thian-sai3 khi3 si3-hng, tui3 thiN-piN hai2-kak, chu7-chip8 I e5 soan2-bin5.”

Bu5-hoa-ko2 chhiu7 e5 kau3-hun3: (Ma2 24:32-35; Lou7 21:29-33)
	28) “Lin2 tioh8 tui3 bu5-hoa-ko2 chhiu7 lai5 hak8-sip8 chit8 e5 kau3-hun3. Chhiu7-oe chit8-e7 puh-iN2, hoat-hioh8 chhut-lai5 e5 si5, lin2 chiu7 chai-iaN2 he7-thiN teh-boeh kau3-a3.  29) Kap an2-ne kang7-khoan2, lin2 na7 khoaN3-tioh8 chiah-e5 tai7-chi3 teh hoat-seng e5 si5, lin2 chiu7 chai-iaN2 Jin5-chu2 teh-boeh kau3 a3, sit8-chai7 i2-keng lai5-kau3 mng5-khau2 a3!  30) Goa2 sit8-chai7 ka7 lin2 kong2, chit se3-tai7 e5 lang5 iau2-boe7 si2 i2-cheng5, che it-chhe3 e5 tai7-chi3 tek-khak e7 hoat-seng.  31) ThiN-te7 e7 siau-biat8, tan7-si7 Goa2 e5 oe7 choat8-tui3 be7 siau-biat8.”

Bo5 lang5 chai-iaN2 hit e5 Jit8-chi2 a2-si7 Si5-khek: (Ma2 24:36-44)
	32) “Tan7-si7 koan-he7 hit e5 jit8-chi2 a2-si7 hit e5 si5-khek, long2 bo5 lang5 chai-iaN2; thiN-teng2 e5 thian-sai3 ia7 m7 chai-iaN2, lian5 KiaN2 ia7 m7 chai-iaN2; chi2-u7 Thian-hu7 chai-iaN2 nia7-nia7.  33) Tioh8 kin2-sin7, tioh8 keng2-seng2, in-ui7 lin2 m7-chai hit e5 jit8-chi2 sim2-mih si5 e7 lai5.  34) Che tu2 chhin-chhiuN7 chit8 e5 lang5 boeh li7-khui in chhu3 chhut-goa7 e5 si5, chiong i e5 koan5 kau-tai3 hou7 i e5 lou5-pok8, hun-phoe3 khang-khoe3 hou7 mui2 chit8 e5 lang5, hoan-hu3 kou3-mng5 e5 tioh8 kou3 hou7 ho2.  35) Sou2-i2 lin2 tioh8-ai3 chu3-i3, in-ui7 lin2 long2 m7 chai-iaN2 chu2-lang5 sim2-mih si5 e7 tng2-lai5, bo5 tiaN7-tioh8 boeh-am3-a2-si5, a2-si7 poaN3-me5, a2-si7 thiN iau2-boe7 kng, a2-si7 jit8-chhut e5 si5.  36) An2-ne ka2-su2 i hut-jian5-kan tan2-lai5 e5 si5, chiah be7 khoaN3 tioh8 lin2 teh khun3.  37) Goa2 ka7 lin2 kong2 e5, ia7 boeh ka7 cheng3-lang5 kong2: ‘tioh8 ke3-siok8 keng2-seng2!’”

Te7 14 ChiuN

Ham7-hai7 Ia5-sou e5 im-bou5: (Ma2 26:1-5; Lou7 22:1-2; Iok 11:45-53)
	1) PoaN5-koe3-cheh ia7 si7 Bo5-kaN3-cheh e5 nng7 jit8 cheng5, che3-si-tiuN2 kap keng-hak8-chia2 chhoe7 khoaN3 boeh eng7 sim2-mih ke3-ti3 lai5 liah8 Ia5-sou, ka7 I sat-hai7.  2) In kong2: “M7-thang chai7 cheh-ki5 tiong he7-chhiu2, kiaN-liau2 peh-seN3 e7 khi2 po7-tong7.”

Ia5-sou chai7 Pek-tai7-ni5 siu7 boah-iu5: (Ma2 26:6-13; Iok 12:1-8)
	3) Ia5-sou ti7 Pek-tai7-ni5 ba5-hong peN7-lang5 Se-bun5 e5 chhu3 teh chiah8-png7 e5 si5, u7 chit8 e5 hu7-jin5-lang5, toa3 chit8 koan3 gek8-pan5, lai7-bin7 te2 kek8 kui3-khi3 sun5-chhui3 e5 Na2-tat8 e5 phang iu5 jip8-lai5. Hu7-jin5-lang5 kha3-tng7 gek8-pan5 e5 chhui3, to3 phang-iu5 toa3 Ia5-sou e5 thau5-khak-teng2.  4) U7 kui2-na7 e5 ti7 hia e5 lang5 chin siu7-khi3, hou7-siong kong2, “An3-choaN2 an2-ne lai5 long7-hui3 phang-iu5?  5) Chit koan2 phang-iu5 na7 theh8 khi3 be7, kam2 m7-si7 e7-tang3 be7 saN-pah-goa7 e5 gin5-oan5 lai5 kiu3-che3 san3-chhiah-lang5!” In chiu7 tui3 hit e5 hu7-jin5-lang5 chin siu7-khi3.  6) Tan7-si7 Ia5-sou kong2: “Mai3 koan2 i; lin2 an3-choaN2 ka7 i thiau-lan5? I si7 ui7-tioh8 goa2 cho3 chit8 hang7 chin bi2-sian7 e5 su7.  7) In-ui7 u7 san3-chhiah-lang5 put-si5 kap lin2 cho3-hoe2; lin2 na7 boeh, chhin3-chhai3-si5 to e7-tang3 pang-bang5 in. Tan7-si7 Goa2 be7 siong5-siong5 kap lin2 cho3-hoe2.  8) Chit e5 hu7-jin5-lang5 i2-keng u7 chin7 i e5 lek8-liong7 lai5 cho3; i eng7 phang-iu5 to3 toa3 Goa2 e5 seng-khu, si7 boeh tai7-seng chun2-pi7 Goa2 e5 bai5-chong3.  9) Goa2 sit8-chai7 ka7 lin2 kong2, Hok-im bo5-lun7 thoan5 kau3 se3-kai3 e5 sim2-mih kak-lok8, lang5 long2 e7 kong2-khi2 chit e5 hu7-jin5-lang5 sou2 cho3 e5 tai7-chi3, lai5 ki3-liam7 i..”

Iu5-tai7 chhut-be7 Ia5-sou: (Ma2 26:14-16; Lou7 22:3-6)
	10) Hit e5 si5 chap8-ji7 e5 bun5-tou5 e5 chit8 e5, Ka-liok8 e5 Iu5-tai7, ui7-tioh8 boeh kau Ia5-sou hou7 in, khi3 kiN3 che3-si-tiuN2.  11) In thiaN-tioh8 an2-ne chiu7 chin hoaN-hi2, iok boeh chiN5 hou7 i. Sou2-i2 i chiu7 khai-si2 chhoe7 khoaN3 u7 chit8 e5 ho2 ki-hoe7, thang chiong Ia5-sou kau hou7 in.

Ia5-sou kap bun5-tou5 chiah8 PoaN5-koe3-cheh e5 boan2-chhan: (Ma2 26:17-25; Lou7 22:7-14; 21-23; Iok 13:21-30)
	12) Bo5-kaN3-cheh e5 thau5 chit8 jit8, chiu7-si7 thai5 PoaN5-koe3-cheh e5 iuN5-a2-kiaN2 hit jit8, Ia5-sou e5 bun5-tou5 ka7 I kong2: “Li2 ai3 goan2 khi3 sim2-mih sou2-chai7 ka7 Li2 chun2-pi7 chiah8 PoaN5-koe3-cheh e5 boan2-chhan?”  13) Ia5-sou chiu7 chhe nng7 e5 bun5-tou5, hoan-hu3 in kong2: “Jip8-khi3 siaN5-lai7, lin2 chiu7 e7 tu2-tioh8 chit8 e5 koaN7 chui2-pan5 e5 lang5.  14) Lin2 tioh8 toe3 i jip8-khi3 hit keng chhu3, lin2 chiu7 ka7 hit keng chhu3 e5 chu2-lang5 kong2: ‘Lau7-su kong2, goa2 kap Goa2 e5 bun5-tou5 boeh chiah8 PoaN5-koe3-cheh e5 boan2-chhan e5 kheh-thiaN ti7 sim2-mih sou2-chai7?’  15) I chiu7 e7 po3 lin2 khoaN3 lau5-teng2 chit8 keng chin khoah, i2-keng pou3-ti3 ho2-se3 e5 kheh-thiaN; Lin2 toa3 hia chun2-pi7 lan2 e5 boan2-chhan.”  16) Hit nng7 e5 bun5-tou5 chiu7 chhut-hoat khi3, jip8-khi3 siaN5-lai7, tak8-hang7 tai7-chi3 ko2-jian5 long2 chiau3 Ia5-sou kong2 e5. In chiu7 toa3 hia pi7-pan7 PoaN5-koe3-cheh e5 boan2-chhan.
	17) Am3-si5 chit8-e7 kau3, Ia5-sou chiu7 kap hit chap8-ji7 e5 bun5-tou5 cho3-hoe2 khi3.  18) In che7-toh teh chiah8 e5 si5, Ia5-sou kong2: “Goa2 sit8-chai7 ka7 lin2 kong2, lin2 kap Goa2 cho3-hoe2 teh chiah8-png7 e5 lang5 e5 tiong-kan, u7 chit8 e5 teh-boeh chhut-be7 Goa2.”  19) In chiu7 iu-chhiu5, chit8-e5 chit8-e5 khai-si2 mng7 Ia5-sou kong2, “Kam2 si7 goa2?”  20) Ia5-sou in3 in kong2: “Si7 lin2 chap8-ji7 e5 e5 tiong-kan e5 chit8 e5, kap Goa2 cho3-hoe2 chhun-chhiu2 loh8-khi3 poaN5-nih8 un3 chiah8-mih8 hit e5 lang5 chiu7-si7.  21) Jin5-chu2 sit8-chai7 e7 chiau3 Seng3-keng sou2 ki3-chai3 an2-ne lai5 si2, tan7-si7 chhut-be7 Jin5-chu2 hit e5 lang5 tioh8 u7 chai-ho7! Hit e5 lang5 leng5-kho2 bo5 chhut-si3 khah ho2!”

Chu2 e5 boan2-chhan: (Ma2 26:26-30; Lou7 22:15-20; 1 Ko-lim5-to 11:23-25)
	22) In teh chiah8 e5 si5, Ia5-sou theh8 mi7-pau khi2-lai5, chiok-sia7 liau2-au7, peh-khui pun hou7 I e5 bun5-tou5 kong2: “Lin2 theh8-khi3 chiah8! Che si7 Goa2 e5 seng-khu.”  23) Jian5-au7  I koh phang5 poe khi2-lai5, chiok-sia7 liau2-au7, phang5 hou7 bun5-tou5. In chiu7 long2 lim hit poe.  24) Ia5-sou ka7 in kong2: “Che si7 Goa2 e5 hoeh, si7 cheng3-sit8 Siong7-chu2 beng5-iok e5 hoeh, ui7-tioh8 cheng3-lang5 lau5 chhut-lai5 e5.  25) Goa2 sit8-chai7 ka7 lin2 kong2, tui3 hian7-chai7 khi2, it-tit8 kau3 Goa2 chai7 Siong7-chu2 e5 Kok lim sin e5 phu5-to5-chiu2 hit chit8 jit8, goa2 choat8-tui3 be7 koh lim phu5-to5-chiu2.”  26) In gim5 seng3-si liau2-au7, chiu7 chhut-hoat, khi3 Kan-na2 soaN.

I7-gian5 Pi2-tek m7-jin7 Chu2: (Ma2 26:31-35; Lou7 22:31-34; Iok 13:36-38)
	27) Ia5-sou ka7 in kong2: :Lin2 tai7-ke e5 sin3-sim long2 e7 khi2 tong7-iau5, in-ui7 Seng3-keng u7 ki3-chai3 kong2, ‘goa2 boeh phah bok8-chia2, iuN7-kun5 chiu7 e7 si3-soaN3 khi3.’  28) Tan7-si7 siong7-chu2 hou7 Goa2 hok8-hoat8 liau2-au7, Goa2 boeh pi2 lin2 khah tai7-seng khi3 Ka-li7-li7 Seng2.”  29) Pi2-tek chiu7 ka7 Ia5-sou kong2, “Ka2-su2 ki5-tha e5 lang5 e5 sin3-sim long2 e7 khi2 tong7-iau5, goa2 choat8-tui3 be7 an2-ne!”  30) Ia5-sou ka7 i kong2: “Goa2 sit8-chai7 ka7 li2 kong2, kin-na2-jit8, eng-am3, ke thi5 nng7 pian3 i2-cheng5, li2 e7 saN pai2 m7-jin7 Goa2.”  31) Pi2-tek koh-khah kek8-liat8 chu2-tiuN kong2: “Ka2-su2 tioh8 kap Li2 cho3-hoe2 si2, goa2 ia7 choat8-tui3 be7 m7-jin7 Li2!” Ki5-tha e5 bun5-tou5 ia7 long2 an2-ne kong2.

Ia5-sou chai7 Khek-se-ma2-ni5-hng5 ki5-to2: (Ma2 26:36-46; Lou7 22:39-46)
	32) JIan5-au7 Ia5-sou kap bun5-tou5 lai5-kau3 chit8 e5 sou2-chai7, mia5 kio3-cho3 Khek-se-ma2-ni5-hng5, Ia5-sou ka7 I e5 bun5-tou5 kong2, “Goa2 khi3 ki5-to2 e5 tiong-kan, lin2 che7 toa3 chia tan2 Goa2.”  33) I chiu7 chhoa7 Pi2-tek, Nga2-kok kap Iok-han7 cho3-hoe2 khi3. Ia5-sou khai-si2 kam2-kak khiong2-hong5 koh hui-siong5 thong3-khou2,  34) chiu7 tui3 in kong2: “Goa2 e5 sim iu-siong kah boeh si2-khi3. Lin2 chheN2-chheN2 toa3 chia theng3-hau7.”  35) Ia5-sou chiu7 kiaN5 khah chin3-cheng5, bin7 phak loh8 khi3 thou5-kha ki5-to2 kong2: na7 e7-eng7-tit, hou7 I m7-bian2 keng-koe3 chit e5 thong3-khou2 e5 si5-kan.  36) I kong2: “A-pa! Goa2 e5 Hu7-chhin a3! Li2 ban7-su7 to cho3 e7 kau3! Chiong chit e5 khou2-poe ka7 Goa2 phang5-chau2! Tan7-si7 m7-thang chiau3 Goa2 e5 i3-su3, tioh8 chiau3 Li2 e5 i3-su3.”
	37) Jian5-au7 Ia5-sou tng2-lai5, khoaN3-kiN3 hit saN e5 bun5-tou5 teh khun3, chiu7 ka7 Pi2-tek kong2: “Se-bun5, li2 teh khun3 si7 bo5? Li2 kam2 bo5 hoat-tou7 thang chheN2-chheN2 chit8 tiam2-cheng ku2?  38) Lin2 m7-thang khun3-khi3, tioh8 ki5-to2, chiah be7 ham7-loh8 iu2-hek8. Lin2 sim iu2-i3, lek8 pet-chiok.”
	39) Ia5-sou te7-ji7 pai2 khi3 ki5-to2, ia7-si7 kong2 kang7-khoan2 hiah-e5 oe7.  40) I tng2-lai5 hiah-e5 bun5-tou5 hia e5 si5, iu7-koh khoaN3-kiN3 in teh khun3; in-ui7 in e5 bak8-chiu chin siap, ia7 m7 chai-iaN2 boeh an3-choaN2 in3 Ia5-sou.
	41) Ia5-sou te7-saN pai2 tng2-lai5 e5 si5, ka7 in kong2: “Lin2 iau2 teh khun3, iau2 teh hiu-sek si7 bo5? An2-ne ho2 a3! Lin2 khoaN3, Jin5-chu2 teh boeh hou7 lang5 chhut-be7 kau hou7 choe7-jin5 e5 chhiu2-thau5 hit e5 si5 i2-keng kau3 a3!  42) Khi2-lai5, lan2 lai5 khi3! Lin2 khoaN3, chhut-be7 Goa2 hit e5 lang5 lai5 a7.”

Ia5-sou hou7 lang5 liah8-khi3: (Ma2 26:47-56; Lou7 22:47-53; Iok 18:3-12)
	43) Ia5-sou iau2 teh kong2 e5 si5, chap8-ji7 e5 bun5-tou5 e5 chit8 e5, Iu5-tai7 liam5-piN lai5 kau3-ui7. U7 chit8 toa7 tin7 lang5 giah8 kiam3 kap thui5-a2 kap i cho3-hoe2 lai5. Chiah-e5 lang5 chiu7-si7 che3-si-tiuN2, keng-hak8-chia2 kap tiuN2-lo2 phai3 lai5 e5.  44) Hit e5 chhut-be7-chia2 su7-sian u7 kap in tho3 chit8 e5 am3-ho7 kong2: “Goa2 ka7 i chim hit e5 lang5 chiu7-si7 Ia5-sou; Lin2 tioh8 ka7 I liah8 khi2-lai5, giam5-bit8 keng2-kai3, ka7 I ah-sang3 khi3.”
	45) Iu5-tai7 chit8-e7 kau3-ui7, chek-si5 khi3-kau3 Ia5-sou e5 bin7-cheng5, kio3 chit8 siaN “Lau7-su!” chiu7 ka7 I chim.  46) In chiu7 he7-chhiu2 liah8 Ia5-sou, ka7 I liah8 tiau5-tiau5.  47) Khia7 ti7 piN-a u7 chit8 e5 lang5 thiu kiam3 khi2-lai5 tui3 Toa7-che3-si e5 lou5-pok8 phut loh8-khi3, ka7 i siah chit8 e5 hiN7-a2 khi2-lai5.  48) Ia5-sou ka7 in kong2: “Lin2 kam2 tioh8 giah8 kiam3 kap thui5-a2 chhut-lai5 liah8 Goa2? Be7 su boeh liah8 chit8 e5 thou2-hui2!  49) Goa2 tak8-jit8 kap lin2 cho3-hoe2, ti7 Seng3-tian7 lai7 ka3-si7 lang5, lin2 ia7 bo5 lai5 liah8 Goa2. Tan7-si7 che chiu7-si7 boeh eng3-giam7 Seng3-keng sou2 ki3-chai3 e5 oe7.”  50) Hit e5 si5 bun5-tou5 long2 pang3-sak Ia5-sou, to5-chau2 khi3.
	51) U7 chit8 e5 siau3-lian5-lang5 chi2-u7 moa chit8 te3 iu3-te7-a2-pou3, teh toe3 Ia5-sou. In boeh liah8 i e5 si5,  52) i chiu7 pang3-sak hit te3 iu3-te7-a2-pou3, thng3 pak-theh to5-chau2 khi3.

Ia5-sou chai7 kong-gi7-hoe7 siu7-sim2: (Ma2 26:57-68; Lou7 22:54-55,63-71; Iok 18:13-14,19-24)
	53) Jian5-au7 in ah Ia5-sou khi3-kau3 Toa7-che3-si hia. sou2 u7 e5 che3-si-tiuN2, tiuN2-lo2 kap keng-hak8-chia2 ia7 long2 chu7-chip8 ti7 hia.  54) Pi2-tek li7 hng7-hng7 toe3 Ia5-sou jip8-khi3 kau3 Toa7-che3-si kong-koan2 e5 lai7-tiaN5, kap hiah-e5 siu2-oe7-peng cho3-hoe2 che7 teh hang-hoe2.  55) Che3-si-tiuN2 kap choan5-the2 kong-gi7-hoe7 e5 gi7-oan5, siuN7-boeh chhoe7 khoaN3 u7 sim2-mih cheng3-ki3 thang lai5 ko3 Ia5-sou lai5 ka7 I teng7 si2-choe7; tan7-si7 in chhoe7 bo5 poaN3 hang7 cheng3-ki3.  56) U7 chin-che7 lang5 eng7 gui7-cheng3 lai5 boeh hai7 Ia5-sou, tan7-si7 in e5 cheng3-gian5 long2 bo5 it-ti3.
	57) Choe3-au7 u7 kui2-na7 e5 lang5 khia7 khi2-lai5 lam7-sam2 cho3 kan-cheng3 kong-kek Ia5-sou, kong2:  58) “Goan2 bat thiaN-kiN3 I kong2, ‘Goa2 boeh hui2-hai7 chit keng eng7 lang5 e5 chhiu2 sou2 kian3-cho7 e5 Seng3-tian7, saN jit8 lai7 boeh leng7-goa7 khi2 chit8 keng m7-si7 eng7 lang5 e5 chhiu2 khi2 e5.’”  59) Lian5 tui3 chit tiam2, in e5 cheng3-gian5 ia7 be7 it-ti3.
	60) Toa7-che3-si chiu7 khia7 khi2-lai5 toa3 cheng3-lang5 e5 bin7-cheng5, mng7 Ia5-sou kong2: “Chiah-e5 lang5 theh8-chhut cheng3-ki3 lai5 ko3 Li2, Li2 na2 bo5 boeh tap-pian7?”  61) Tan7-si7 Ia5-sou tiam7-tiam7, long2 m7 in3 poaN3 ku3. Toa7-che3-si iu7-koh mng7 I kong2: “Li2 si7 Bi2-sai3-a, eng-kai siu7 chan3-bi2 e5 Siong7-chu2 e5 KiaN2 a2 m7-si7?”  62) Ia5-sou kong2: “Goa2 chiu7-si7, peng3-chhiaN2 lin2 e7 khoaN3-kiN3 Jin5-chu2 che7 ti7 Choan5-leng5-chia2 e5 chiaN3-peng5, ia7 e7 che7 thiN-teng2 e5 hun5 lai5-lim5.”  63) Toa7-che3-si chiu7 thiah-phoa3 ka-ti7 e5 goa7-saN kong2, “Lan2 iau2 tioh8 koh su-iau3 sim2-mih cheng3-jin5?  64) Lin2 i2-keng u7 thiaN-tioh8 I siat-tok8 Siong7-chu2 e5 oe7 a7! Lin2 siuN7 an3-choaN2?” In long2 toan3-teng7 I u7-choe7, eng-kai tioh8 chhu2 si2-heng5.
	65) U7 kui2-na7 e5 lang5 chiu7 ka7 I phui3 chhui3-noa7, ng I e5 bak8-chiu, eng7 kun5-thau5-bo2 ka7 I cheng, koh ka7 I kong2, “Iok khoaN3 sim2-mih lang5 ka7 Li2 cheng!” Lian5 hiah-e5 siu2-oe7 ia7 ui5 oa2-lai5 eng7 chhiu2 ka7 I sian3.

Pi2-tek m7-jin7 Ia5-sou: (Ma2 26:69-75; Lou7 22:56-62; Iok 18:15-18, 25-27)
	66) Pi2-tek iau2 ti7 e7-bin7 e5 tiaN5 e5 si5, u7 chit8 e5 Toa7-che3-si chhe-eng7 e5 cha-bou2-gin2-na2 lai5.  67) I khoaN3-kiN3 Pi2-tek teh hang-hoe2, chiu7 oa2-lai5 liah8 i khoaN3, kong2, “Li2 ia7 kap hit e5 Na2-sat-lek8-lang5 Ia5-sou tau3-tin7.”  68) Tan7-si7 Pi2-tek m7 seng5-jin7, chiu7 kong2, “Goa2 m7-chai, goa2 m7-chai li2 teh kong2 sim2-mih.” I chhut-khi3 kau3 goa7-tiaN5 e5 si5, ke chiu7 thi5.  69) Hit e5 chhe-eng7 e5 cha-bou2-gin2-na2 khoaN3-tioh8 i ti7 hia, chiu7 koh-chai3 ka7 khia7 ti7 piN-a e5 lang5 kong2, “Chit e5 lang5 si7 in tiong-kan e5 chit8 e5.”  70) Tan7-si7 Pi2-tek koh m7 seng5-jin7. Keng-koe3 bo5 loa7-ku2, hiah-e5 khia7 ti7 piN-a e5 lang5 iu-koh ka7 Pi2-tek kong2: “Li2 it-teng7 si7 kap in kang7-tong2 e5 lang5, in-ui7 li2 ia7-si7 Ka-li7-li7-lang5.”  71) Pi2-tek chiu3-choa7 kong2: “Goa2 na7 kong2 peh8-chha8, goan7 Siong7-chu3 chek-hoat8 goa2! Lin2 teh kong2 hit e5 lang5, goa2 m7-bat I!”  72) Tu2-tu2 hit e5 si5 ke chiu7 thi5 te7-ji7 pai2. Pi2-tek chiu7 siuN7-khi2 Ia5-sou tui3 i sou2 kong2 e5 oe7, “Ke thi5 nng7 pai2 i2-cheng5, li2 e7 saN pai2 m7-jin7 Goa2.” I chiu7 toa7 siaN thi5-khau3.

Te7 15 ChiuN

Ia5-sou chai7 Pi2-liap8-to bin7-cheng5 siu7-sim2: (Ma2 27:1-2,11-14; Lou7 23:1-5; Iok 18:28-38)
	1) ThiN chit8-e7 kng, hiah-e5 che3-si-tiuN2 kap tiuN2-lo2, keng-hak8-chia2 i2-kip8 choan5-the2 kong-gi7-hoe7 e5 gi7-oan5 chham-siong5 ho2-se3, chiong Ia5-sou pak8 khi2-lai5, chiu7 ah I khi3 kau hou7 Pi2-liap8-to.  2) Pi2-liap8-to sim2-mng7 I kong2: “Li2 si7 Iu5-thai3-lang5 e5 ong5 si7 bo5?” Ia5-sou in3 i kong2: “Chiau3 li2 kong2 an2-ne.”  3) Hiah-e5 che3-si-tiuN2 khong3-ko3 I chin-che7 hang7.  4) Pi2-liap8-to koh mng7 I kong2: “Li2 kam2 bo5 boeh tap-pian7 si7 bo5? Li2 khoaN3, in khong3-ko3 Li2 hiah che7 hang7!”  5) Tan7-si7 Ia5-sou bo5 koh tap-pian7 poaN3 ku3. Pi2-liap8-to soah kam2-kak bok8-beng5 ki5-biau7.

Ia5-sou pi7 phoaN3 si2-heng5: (Ma2 27:15-26; Lou7 23:13-25; Iok 18:39, 19:16)
	6) Mui2 ni5 e5 PoaN5-koe3-cheh, Chong2-tok chiau3 koan3-le7 long2 u7 pang3 chit8 e5 bin5-chiong3 sou2 iau-kiu5 e5 hoan7-lang5 chhut-khi3.  7) Hit e5 si5, kap hiah-e5 chok-loan7 e5 sat-jin5-hoan7 cho3-hoe2 ti7 kaN-lai7 e5 hoan7-lang5, u7 chit8 e5 kio3-cho3 Pa-liap8-pa.  8) Kun5-chiong cho3-hoe2 khi3 iau-kiu5 Pi2-liap8-to chiau3 koan3-le7 ka7 in pang3 chit8 e5 hoan7-lang5.  9) Pi2-liap8-to in3 in kong2: “Lin2 ai3 goa2 ka7 lin2 pang3 IU5-thai3-lang5 e5 ong5 si7 bo5?”  10) Pi2-liap8-to beng5-beng5 chai-iaN2 hiah-e5 che3-si-tiuN2 si7 in-ui7 chit-tou3 chiah chiong Ia5-sou kau hou7 i.  11) Tan7-si7 hiah-e5 che3-si-tiuN2 sian3-tong7 kun5-chiong3, tian-to3 iau-kiu5 Pi2-liap8-to pang3 Pa-liap8-pa hou7 in.  12) Pi2-liap8-to chiu7 koh ka7 in mng7 kong2: “Na7-si7 an2-ne, lin2 kio3-cho3 Iu5-thai5-lang5 e5 ong5 hit e5 Ia5-sou, goa2 tioh8 an3-choaN2 ka7 I pan7?”  13) In chiu7 toaN7-siaN hoah kong2, “Ka7 I teng3 sip8-ji7-ke3!”  14) Pi2-liap8-to ka7 in kong2, “Si7 an3-choaN2? I u7 hoan7 tioh8 sim2-mih choe7?” In chiu7 lu2 toa7-siaN hoeh kong2, “Ka7 I teng3 sip8-ji7-ke3!”  15) Pi2-liap8-to ui7-tioh8 ai3-boeh hou7 kun5-chiong3 hoaN-hi2, chiu7 ka7 in pang3 Pa-liap8-pa chhut-lai5. Jian5-au7 Pi2-liap8-to beng7-leng7 lang5 eng7 piN phah Ia5-sou liau2-au7, chiong I kau hou7 in khi3 teng3 sip8-ji7-ke3.

Peng-su7 hi3-lang7 Ia5-sou: (Ma2 27:27-31; Iok 19:2-3)
	16) Peng-su7 thoa Ia5-sou jip8-khi3 Chong2-tok-hu2 e5 lai7-tiaN5, chiu7 tiau3-chip8 choan5-tui7 e5 peng-su7 lai5 ka7 I ui5-le7.  17) In ka7 Ia5-sou chheng7 chit8 nia2 chi2-sek e5 tng5-phau3 koh eng7 chhi3-a2 piN7 chit8 teng2 ong5-koan ka7 I ti3-le3.  18) Jian5-au7 tui3 I kiok-kiong kong2: “Iu5-thai3-lang5 e5 Ong5, ban7-soe3!”  19) In ia7 eng7 lou5-tek-a2 sut I e5 thau5-khak, ka7 I phui3 chhui3-noa7, kog kui7 loh8-khi3 pai3 I.  20) In hi3-lang7 Ia5-sou liau2-au7, chiu7 ka7 I thng3 hit nia2 chi2-sek e5 tng5-phau3 khi2-lai5, koh ka7 I chheng7 I ka-ti7 e5 saN.  Jian5-au7 in chiu7 ah I chhut-khi3, boeh ka7 I teng3 sip8-ji7-ke3.

Ia5-sou pi7 teng3 sip8-ji7-ke3: (Ma2 27:32-44; Lou7 23:26-43; Iok 19:17-27)
	21) U7 chit8 e5 Kou2-li7-nai7-lang5 Se-bun5, si7 A-lek8-san-tai7 kap Lou2-hu e5 lau7-pe7. I tui3 chng-kha boeh lai5 Ia5-lou7-sat-leng2 e5 si5, ti7 lou7-nih8 hou7 hiah-e5 peng-su7 tu2-tioh8, in chiu7 kiong5-pek i lai5 gia5 Ia5-sou e5 sip8-ji7-ke3.  22) In ah Ia5-sou lai5 kau3 Kok-kok-tha, i3-su3 chiu7-si7 “Thau5-khak-oaN2” e5 sou2-chai7.  23) In eng7 chham but8-ioh8 e5 chiu2 boeh hou7 I lim, tan7-si7 Ia5-sou m7 lim.  24) In chiong Ia5-sou teng3 sip8-ji7-ke3 liau2-au7, chiu7 thiu khau-a2 lai5 pun I e5 saN, khoaN3 sim2-mih lang5 thiu-tioh8 tah chit8 hun7.  25) In ka7 Ia5-sou teng3 toa3 sip8-ji7-ke3 e5 si5, si7 chai2-khi2-si5 kau2 tiam2.  26) I e5 choe7-chng7 e5 pai5-a2 sia2 kong2, “Iu5-thai3-lang5 e5 Ong5.”  27) Ia7 u7 nng7 e5 kiong5-to7 kap I cho3-hoe2 pi7-teng3 sip8-ji7-ke3, chit8 e5 ti7 I e5 chiaN3-peng5, chit8 e5 ti7 I e5 to3-peng5.  28) (An2-ne lai5 eng3-giam7 Seng3-keng sou2 ki3-chai3 kong2: “I ia7 hou7 lang5 ka7 I sng3-cho3 choe7-hoan7.”)
	29) Tui3 hia keng-koe3 e5 lang5 bu2-jiok8 Ia5-sou, io5-thau5 kong2: “Ai a3! Li2 chit e5 boeh hui2-hai7 Seng3-tian7, saN jit8 lai7 chiu7 boeh koh tiong7-kian3 e5,  30) taN tioh8 kiu3 Li2 ka-ti7, tui3 sip8-ji7-ke3-teng2 loh8-lai5.”  31) Hiah-e5 che3-si-tiuN2 kap keng-hak8-chia2 ia7-si7 an2-ne hi3-lang7 I, hou7-siong kong2: “I kiu3 pat8-lang5, be7 kiu3 ka-ti7!  32) I2-sek-liat8 e5 Ong5, Bi2-sai3-a, taN I na7 tui3 sip8-ji7-ke3-teng2 loh8-lai5 hou7 goan2 khoaN3, goan2 chiah boeh sin3 I!” Kap I cho3-hoe2 hou7 lang5 tang5-che5 teng3 ti7 sip8-ji7-ke3 hit nng7 e5 lang5, ia7 an2-ne bu2-jiok8 I.

Ia5-sou e5 si2-bong5: (Ma2 27:45-56; Lou7 23:44-49; Iok 19:28-30)
	33) Tui3 tiong-tau3 khi2 saN tiam2-cheng ku2, choan5-te7 long2 pian3-cho3 ou-ou-am3-am3.  34) E7-pou-si5 saN tiam2, Ia5-sou toa7 siaN hoah kong2: “I2-lo5-i, I2-lo5-i, liap8-ma2, sat-pak-tai7-ni5?” Chit ku3 A-lan5-oe7 e5 i3-su3 chiu7-si7 kong2: “Goa2 e5 Siong7-chu2, Goa2 e5 Siong7-chu2, Li2 an3-choaN2 pang3-sak Goa2?”  35) Ti7 piN-a teh khia7 e5 lang5, u7 e5 thiaN-kiN3, chiu7 kong2, “ThiaN khoaN3 bai7 le3! I teh kio3 I2-li7-a!”  36) Ki5-tiong u7 chit8 e5 lang5 chau2-khi3 theh8 hai2-mi5, chim3 sng-khi3 e5 chiu2, pak8 toa3 lou5-tek-a2 boe2 tu-khi3 I e5 chhui3 kong2, “Lan2 lai5 tan2 khoaN3 I2-li7-a e7 tui3 sip8-ji7-ke3-teng2 ka7 I kiu3 loh8-lai5 ab2e!”  37) Ia5-sou koh toa7 kio3 chit8 siaN, chiu7 tng7-khui3.
	38) Koa3 ti7 tian7-lai7 e5 pou3-li5 tui3 teng2-bin7 kau3 e7-bin7 lih8-cho3 nng7 peng5.  39) Khia7 ti7 Ia5-sou e5 bin7-cheng5 hit e5 lian5-tiuN2, khoaN3-kiN3 Ia5-sou an2-ne hoah chiu7 tng7-khui3 khi3, chiu7 kong2, “Chit e5 lang5 chin-chiaN3 si7 Siong7-chu2 e5 KiaN2!”  40) Ia7 u7 kui2-na7 e5 hu7-jin5-lang5 li7 hng7-hng7 teh khoaN3, ki5-tiong u7 Boat8-tai7-liap8-lang5 Ma2-li7-a, sio2 Nga2-kok kap Iok-sek e5 lau7-bo2 Ma2-li7-a i2-kip8 Sat-lo5-bi2.  41) In chiu7-si7 chu7 Ia5-sou iau2 ti7 Ka-li7-li7 Seng2 e5 si5, it-tit8 teh kin-yoe3 Ia5-sou, hong7-thai7 Ia5-sou e5. Ti7 hia ia7 u7 chin-che7 kap Ia5-sou tang5-che5 lai5 kau3 Ia5-lou7-sat-leng2 e5 hu7-jin5-lang5.

Ia5-sou e5 bai5-chong3: (Ma2 27:57-61; Lou7 23:50-56; Iok 19:38-42)
	42) A-li2-ma2-thai3 e5 Iok-sek lai5 kau3-ui7 e5 si5, jit8 tu2 teh-boeh am3 a3.  43) I si7 chin u7 beng5-bong7 e5 kong-gi7-hoe7 e5 gi7-oan5, si7 teh ki5-thai7 Siong7-chu2 e5 Kok lai5-lim5 e5 lang5. Hit jit8 si7 I7-pi7-jit8, chiu7-si7 An-hioh-jit8 e5 cheng5 jit8; Iok-sek ho2-taN2 jip8-khi3 kau3 Pi2-liap8-to e5 bin7-cheng5, ka7 i chheng2-kiu5 siu-bai5 Ia5-sou e5 sin-si.  44) Pi2-liap8-to thiaN-kiN3 Ia5-sou hiah-nih8 kin2 chiu7 si2-khi3, kam2-kak chin ki5-koai3, kio3 lian5-tiuN2 lai5, mng7 i khoaN3 Ia5-sou u7-iaN2 si2-khi3 a2 bo5.  45) Pi2-liap8-to thiaN tioh8 lian5-tiuN2 e5 po3-ko3 liau2-au7, chiu7 in2-chun2 Iok-sek siu-bai5 Ia5-sou e5 sin-si.  46) Iok-sek be2 chit8 te3 iu3-te7-a2-pou3, chiong sin-si tui3 sip8-ji7-ke3-teng2 pang3 loh8-lai5, eng7 hit te3 pou3 ka7 I pau khi2-lai5, jian5-au7 ka7 I an-chong3 toa3 phah ti7 chioh8-piah lai7 i2-keng cho3 pian7 e5 bong7. Jian5-au7 lian3 chit8 liap8 toa7 chioh8 lai5 that toa3 bong7-khau2.  47) Boat8-tai7-liap8-lang5 Ma2-li7-a kap Iok-sek e5 lau7-bo2 Ma2-li7-a, it-tit8 chu3-i3 teh khoaN3 Ia5-sou e5 si-the2 an-ti3 e5 sou2-chai7.

Te7 16 ChiuN

Ia5-sou e5 hok8-hoat8: (Ma2 28:1-8; Lou7 24:1-12; Iok 20:1-10)
	1) an-hioh-jit8 koe3 liau2-au7, Boat8-tai7-liap8-lang5 Ma2-li7-a kap Nga2-kok e5 lau7-bo2 Ma2-li7-a, i2-kip8 Sat-lo5-bi2, be2 phang-liau7 boeh khi3 boah Ia5-sou e5 sin-si.  2) Le2-pai3-jit8 chai2-khi2 thau3-cha2, jit8-thau5 tu2-a2 chhut e5 si5, in chiu7 khi3-kau3 bong7-nih8.  3) In ti7 lou7-nih8 e5 si5 hou7-siong kong2, “Bong7-khau2 hit liap8 chioh8-thau5 sim2-mih lang5 boeh the3 lan2 lian3 khui?”  4) (Hit liap8 chioh8-thau5 sit-chai7 chin toa7 liap8.) In chit8-e7 giah8-thau5, khoaN3-kiN3 hit liap8 chioh8-thau5 i2-keng lian3-khui a.  5) In chit8-e7 jit8-khi3 bong7-lai7, khoaN3-kiN3 chit8 e5 chheng7 peh8 tng5-saN e5 siau3-lian5-lang5 che7 ti7 chiaN3-peng5; in chiu7 toa7 tioh8-kiaN.  6) Siau3-lian5-lang5 ka7 in kong2: “M7-bian2 kiaN! Lin2 teh chhoe7 Hit-ui7 hou7 lang5 teng3 sip8-ji7-ke3 e5 Na2-sat-lek8-lang5 Ia5-sou. I chia chiu7-si7 an-ti3 Ia5-sou e5 sou2-chai7.  7) TaN lin2 tioh8 khi3 ka7 I e5 bun5-tou5 kong2, tek8-piat8 tioh8 ka7 Pi2-tek kong2: “I boeh pi2 lin2 khah tai7-seng khi3 Ka-li7-li7 Seng2; chiau3 I sou2 ka7 lin2 kong2 e5 , lin2 e7 toa3 hia kiN3-tioh8 I!”  8) Hiah-e5 hu7-jin5-lang5 chiu7 koaN2-kin2 tui3 bong7 chau2 chhut-lai5. in-ui7 in kiaN kah phih-phih-chhoah. In long2 bo5 tui3 lang5 kong2 poaN3 ku3 oe7, in-ui7 in chin kiaN.

HU3-LIOK8

MA2-KHO2 HOK-IM E5 KIAT-BOE2 (1)

Ia5-sou hian2-hian7 hou7 Boat8-tai7-liap8-lang5 Ma2-li7-a khoaN3: (Ma2 28:9-10; Iok 20:11-18)
	( 9) Le2-pai3-jit8 chai2-khi2 chin cha2, Ia5-sou hok8-hoat8 liau2-au7, siong7 tai7-seng hian2-hian7 hou7 Boat8-tai7-liap8-lang5 Ma2-li7-a khoaN3. Chit e5 hu7-jin5-lang5 chiu7-si7 Ia5-sou bat ka7 i koaN2 chhit-e5 sia5-mou5 chhut-khi3 e5.  10) I chiu7 khi3 ka7 hiah-e5 kap Ia5-sou cho3-tin7 e5 lang5 po3-ko3. Hit e5 si5 in tu2 teh pi-siong thi5-khau3.  11) In thiaN-kiN3 kong2 Ia5-sou hok8-hoat8, ia7 u7 hian2-hian7 hou7 Ma2-li7-a khoaN3, tan7-si7 in bo5 boeh siong-sin3.

Tui3 nng7-e5 bun5-tou5 hian2-hian7: (Lou7 24:13-35)
	12) Au7-lai5 in e5 tiong-kan u7 nng7-e5 lang5 chhut-khi3 chng-kha, teh kiaN5-lou7 e5 si5, Ia5-sou iong7 bo5 kang7-khoan2 e5 hong-sek hian2-hian7 hou7 in khoaN3.  13) In ia7 tng2-khi3 ka7 ki5-tha e5 lang5 po3-ko3 chit e5 siau-sit; tan7-si7 hiah-e5 lang5 ia7 bo5 boeh siong-sin3.

Tui3 chap8-it e5 bun5-tou5 hian2-hian7: (Ma2 28:16-20; Lou7 24:36-49; Iok 20:19-23; Heng5-toan7 1:6-8)
	14) Choe3-au7, chap8-it e5 bun5-tou5 teh chiah8-png7 e5 si5, Ia5-sou hian2-hian7 hou7 in khoaN3, I chek-pi7 in bo5 sin3-sim iu7-koh kou3-chip, in-ui7 in m7 sin3 hiah-e5 u7 khoaN3-kiN3 Ia5-sou hok8-hoat8 e5 lang5 e5 oe7.  15) Ia5-sou chiu7 ka7 in kong2: “Khi3 phou2 thian-ha7, tui3 choan5 jin5-lui7 soan-kang2 Hok-im.  16) U7 sin3, lai5 nia2-siu7 se2-le2 e5 lang5, e7 tit-tioh8 kiu3; tan7-si7 hian2 chiah-e5 sin5-chek: in e7 eng7 Goa2 e5 mia5 koaN2-kui2; ia7 e7 kong2 sin e5 gian5-gi2;  18) chhiu2 liah8 tok8-choa5, a2-si7 ti3-mia7 e5 tok8, ia7 be7 siu7 siong-hai7; in eng7 chhiu2 hoaN7 peN7-lang5, peN7-lang5 chiu7 e7 ho2-khi3.

Ia5-sou seng-thian: (Lou7 24:50-53; Heng5-toan7 1:9-11)
	19) Chu2 Ia5-sou ka7 in kong2 chiah-e5 oe7 liau2-au7, chiu7 siu7 the5-ko seng-thian, che7 toa3 Siong7-chu2 e5 chiaN3-peng5.  20) Hiah-e5 bun5-tou5 chhut-khi3 tak8 sou2-chai7 thoan5-kau3. Chu2 ia7 kap in cho3-hoe2 kang-chok, siuN2-su3 in hian2 sin5-chek e5 lek8-liong7, lai5 cheng3-beng5 in sou2 soan-kang2 e5 si7 chin e5.)

MA2-KHO2 HOK-IM E5 KIAT-BOE2 (2)

	( 9) Chiah-e5 hu7-jin5-lang5 chiu7 khi3 chhoe7 Pi2-tek kap i e5 tang5-phoaN7, chiong it-chhe3 sou2 thiaN-kiN3 e5 oe7 kan2-tan ka7 in po3-ko3.  10) Au7-lai5 Ia5-sou kau-thok I e5 bun5-tou5, tui3 tang-peng5 khi3-kau3 sai-peng5, thoan5-iong5 sin5-seng3 put-biat8 e5 sin3-sek, chiu7-si7 eng2-oan2 chin2-kiu3 e5 sin3-sek.) 

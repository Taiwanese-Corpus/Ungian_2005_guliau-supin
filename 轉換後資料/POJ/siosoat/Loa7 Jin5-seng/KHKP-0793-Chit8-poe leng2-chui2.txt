
Chit8-poe leng2-chui2
Loa7 Jin5-seng 
Thak8 Iu3-ti7-kho e5 sio2 Bi2-le7 tui3 Chu2-jit8-oh8 to3--lai5, chin hoaN-hi2 tiam3 mng5-khau2, chiu7 toa7-siaN kio3 in lau7-bu2 “Ma-mah, goa2 to3--lai5,” ma-mah o-lo2 i chin koai, chhin-chhiuN7 an2-ni Bi2-le7 tak8 le2-pai3 to chin hoaN-hi2 khi3 thak8 Chu2-jit8-oh8.  Na7 to3--lai5 ia7 chin gau5 kong2 lo2-su sou2 kong2 e5 kou3-su7 hou7 ma-mah thiaN.  U7 chit8 le2-pai3 thiaN lo2-su kong2, Ia5-sou bat tui3 I e5 hak8-seng kong2, lin2 na7 ui7-tioh8 goa2 e5 mia5 eng7 chit8 poe e5 leng2-chui2 hou7 chi3-bi5-se3 e5 chit8 e5 lim, hit e5 lang5 ia7 tek-khak bo5 sit-loh8 i e5 po3-siuN2.
Chiau3 khoaN3 Bi2-le7 tui3 chit e5 kou3-su7 put-chi2 siu7 kam2-tong7, na7-si7 in lau7-bu2 siuN7 che si7 gin2-a2 chit8 si5 e5 kam2-kek, tai7-khai3 m7-bian2 kau3 bin5-a2-chai3 chiu7 be7 ki3-tit lah.  Ke3 cha2-khi2, Bi2-le7 chiong i e5 thit-tho5-mih8-a2, kap hit sian toa7-sian pou3 ang-a2 long2 poaN chhut-khi3 goa7-tiaN5 e5 chhiu7-a2-kha thit-tho5.  Hut-jian5 tui3 hit peng5 Eng2-chim2-a2 ka-chiah aiN7 chit8 e5 eN-a2, ji5-chhiaN2 keng-thau5 teng2 taN chit8 toa7-taN3 e5 han5-chu5, tui3 han5-chu5-hng5 beh taN to3-khi3 in chhu3.  Bi2-le7 khoaN3-kiN3 Eng2-chim2-a2 teh lai5, moa2-bin7 lau5-koaN7 Chin joah8 e5 khoan2, i chiu7 kin2 pang3-he7 i e5 ang-a2, chiong i chit8 e5 se3-se3 chin sui2 e5 poe khi3 iuN2 chit-poe leng2-chui2 lai5.  Eng2-chim2-a2 khoaN3 Bi2-le7 hiah kou2-chui, iuN2 chui2 beh lai5 hou7 i lim, i chiu7 theng5-kha chiong han5-chu5 hioh tiam3 chhiu7-kha.  Bi2-le7 siang-chhiu2 chiu7 phang5 chui2 hou7 Eng2-chim2-a2 ,kong2, “ChhiaN2 li2 lim,”Eng2-chim2-a2 chiu7 chiap i e5 chui2 lai5 lim, chhiaN2 i koh khi3 iuN2 chit8-poe, Bi2-le7 phong3-phong3 chau2 koh jip8-khi3 iuN2.  Eng2-chim2-a2 thau2 eN-a2 loh8-lai5 chhit koaN7, chiu7 koh chiap Bi2-le7 hit poe chui2 pun eN-a2 lim tam7-poh8, jian5-au7 ka-ki7 chiu7 koh lim.  Chin kam2-sia7 Bi2-le7 e5 ho2-i2, soa3 mng7 i kin-a2-jit8 thai2-e7 hiah ho2-i3.  I ka7 i kong2 khi3 Chu2-jit8-oh8 thiaN sian-siN kong2, “Chit8-poe leng2-chui2”  e5 kou3-su7, soa3 mng7 i kong2, “Li2 ia7 ai3 an2-ni cho3 mah? goa2 po3 li2 be2 chit khoan2 poe, chit8 te3 chiah chit8 kak-gin5 na7-tiaN7, si7 ti7 Chi3-seng5 peh (至誠) in tiam3-nih8 be2--e5.”
Ki5-sit8 hit te3 poe m7-na7 tat8 chit8 kak-gin5, i cha2-khi2 khi3 be2, Chi3-seng5 peh si7 kau3-hoe7 e5 tiuN2-lo2, Bi2-le7 beh lai5 be2 chit8 e5 poe, i ka-ki7 keng2 tioh8 chit8 e5 se3-se3-e5, mng7 lai7-bin7 e5 sin-lo5 khoaN3 tioh8 goa7-che7 chiN5?  Lang5 ka7 i kong2 tioh8 5 kak.  Ichin loe2-chi3, soa3 khia7 tiam3 toa7-kui7 piN lau5 bak8-sai2, in-ui7 i chi2-u7 chit8 kak-gin5 na7-tiaN7.  Chi3-seng5 peh khoaN3 Bi2-le7, e7 jin7-tit--i, chiu7 mng7 i chaiN2-iuN7?  TiuN2-lo2 thiaN liau2 chin kam2-kek, kin2 koh keng2 chit8 te3 koh-khah sui2 e5 hou7 i.  Bi2-le7 sim chin hoaN-hi2, phong3-phong3 chau2 to3-khi3.  TaN chit si5 chiu7 eng7 chit te3 poe iuN2 chui2 hou7 Eng2-chim2-a2 lim.
Eng2-chim2-a2 hioh-khun3 liau2 chiu7 kap Bi2-le7 saN-si5.  Sim-lai7 siuN7 goa2 ia7 tioh8 oh8 chit e5 Bi2-le7.  TaN kau3 koe3 cham2-jian5 hng7, u7 chit8 keng phoa3 chhau2-chhu3-a2 ti7 lou7-piN.  Chit keng chhu3-a2 si7 Ki-hoa5 (基華) e5 chhu3, Ki-hoa5 in a-pa si7 chit8 e5 chui3-han3, siong5-siong5 si3-ke3 lim chiu2, chin phaiN2 seng3-te7.  Bat chit8 am3, ti7 goa7-bin7 i2-keng lim chui3, to3-lai5 iau2-ku2 teh tho2 beh lim chiu2, kio3 Ki-hoa5 koh khi3 tah chiu2.  Hit am3 loh8 sio2-hou7-a2, lou7 kut8 koh am3; Ki-hoa5 tiu5-tu5? khi3, chiu7 hou7 in a-pa phah, kou-put-chiong chiu7 khi3.  Am3-am3, lou7 kut8, poah8-to2, siak chit8-e7, bo5 phah-sng3 to3-kha e5 toa7-thui2 soa3 thut8-khu7, in-ui7 san2-hiong chiu7 bo5 thang i, soa3 piN3 pai2-kha, kiaN5 lou7 chin bo5 chu7-jian5.  Bo5 loa7-ku2, lau7-pe7 chiu7 koe3-sin, taN chhun i kap lau7-bu2 kap lau7-ma2, chin kan-khou2 koe3-jit.  A-bu2 khi3 ka7 lang5 choe3 kang, i kap lau7-ma2 ti7 chhu3-nih8, chin bo5 phoaN7, chin loe2-chi3, chiu7 thuh chhui3-e7-tau2 che7 ti7 mng5-piN e5 ke7-i2-a2 teh khoaN3 goa7-bin7.  Eng2-chim2-a2 taN han-chu5 lai5 kau3 hia, i teh siuN7, goa2 taN u7 ki-hoe7 thang choe3 “chit8 poe leng2-chui2” e5 ho2-su7.  Chiu7 theng5-pou7, hioh taN3 ti7 Ki-hoa5 e5 mng5-khau2, tui3-pun3-ki bin7 theh8 siang7 toa7-tiau5 e5 han5-chu5 kui2-na7 tiau5 hou7 Ki-hoa5, Ki-hoa5 chin ki5-koai3, na7-si7 chin hoaN-hi2, in-ui7 in tu2-teh bo5 bi2 thang chu2.  Ki-hoa5 chiu7 mng7 hit e5 Eng2-chim2-a2, li2 kin-a2-jit8 thai2-e7 hiah ho2-i3, beh chiong han-chu5 hou7 goan2.  Eng2-chim2-a2 chiu7 kong2, Bi2-le7 chit8 poe leng2-chui2 e5 su7 hou7 i thiaN.  Ki-hoa5 thiaN liau2 ia7 chin kam2-kek.                          
Tng Eng2-chim2-a2 khi3 bo5 loa7-ku2, tu2 u7 chit8 e5 i-seng khia5 chit8-chiah o-to-bai2 chin kin2 tui3 in mng5-khau2 koe3, hit tiau5 lou7 chin kham-khiat8, chin tng3.  Chhek8 liau2 au7-bin7 e5 hoe3-but8 ke3-teng2 e5 mih8 pak8 bo5 tiau5 ka-lauh8 khi3, i-seng long2 m7-chai, choe3 i tit8-tit8 chau2-khi3.  Hit si5 Ki-hoa5 hut-jian5 siuN7-tioh8 i uki7-hoe7 thang choe3 “chit8 poe leng2-chui2”e5 ho2-su7 lah.  KoaN2-kin2 chhut-lai5, khia7 tiam3 sou2 ka-lauh8 e5 mih8 e5 piN-a2, toa7 siaN hoah-hiu hit e5 i-seng.  Hit e5 i-seng si7 chit8 e5 Ki-tok-tou5, si7 ke-nih8 chin chhut-mia5 e5 i-seng, in-ui7 chin koaN2-kin2 beh khi3 chng-nih8, u7 chit8 e5 hu7-jin5-lang5 lan5-san2, seN3-mia7 chin gui5-hiam2.  I  sou2 chhek8 ka-lauh8 eng7 pou3 pau chin su3-si7 e5 mih8 chiu7-si7 chou7-san2 e5 ke-si.  I-seng thiaN lang5 ti7 au7-bin7 teh hiu, chiu7 kin2 theng5 chhia, chiah chai i u7 ka-lauh8 chin iau3-kin2 e5 mih8, koaN2-kin2 to3-lai5 khioh, soa3 ka7 Ki-hoa5 seh-sia7.
Ki-hoa5 kin-ni5 tu2 11 hoe3, in-ui7 i e5 pai2-kha, sou2-i2 siong5-siong5 bo5 chhut-khi3, chiah e7 ti7 chhu3-nih.  I in3 i-seng kong2,“Be7, be7, che si7 oh8 chit8 poe leng2-chui2 e5 ka3-si7.”  I-seng thim3-thau5 kong2, “Goa2 chai, goa2 chai, goa2 to3-tng2-lai5 chiah lai5 khoaN3 li2,” chiu7 koh khia5 chhia choe3 i khi3.  Khah mng2-pou a-bu2 to3-lai5, Ki-hoa5 chiu7 chiong chiah e5 su7 kong2 hou7 a-bu2 thiaN.  Kau3 khah toa7-am3, i-seng ko2-jian5 to3-tng2-lai5, koh tui3 in mng5-khau2 koe3.  Chiu7 chhiaN2 Ki-hoa5 kap I khi3 i-koan2, in-ui7 i si7 chit8 e5 chhut-mia5 e5 goa7-kho-i.  Chiu7 chin hoaN-hi2 the2-thiap Chu2 sou2 kong2 chit8 poe leng2-chui2 e5 cheng-sin5, peh8-peh8 lai5 i Ki-hoa5.  Ki-hoa5 bo5 loa7-ku2 chiu7 ho2, the3 iN7, chin kam2-sia7 i-seng Lim5 Sian-siN e5 ho2-i3.  Lim5 Sian-siN Kong2, ”Be7, be7, goa2 chi2-u7 na2-chun2 eng7 chit8 poe leng2-chui2 hou7 li2 lim na7-tiaN7.”
Keh nng7, saN le2-pai3 au7, Ki-hoa5 chiu7 khi3 chhoe7 Bi2-le7 e5 lau7-bu2, soa3 ai3 ka7 Bi2-le7 seh-sia7, kong2-khi2 i tit-tioh8 i-ho2 e5 goan5-in.  Bi2-le7 e5 lau7-bu2 kap Bi2-le7 thiaN liau2 toa7 hoaN-hi2, chiu7 chio Ki-hoa5 ia7 cho3-hoe2 khi3 thak8 Chu2-jit8-oh8 ho2-m7?  Ki-hoa5 chiu7 kap i khi3.
Hit le2-pai3 Chu2-jit8-oh8 hau7-tiuN2 tu2 beh kou2-le7 hak8-seng ia7 tioh8 chham-ka P.K.U. un7-tong7 e5 su7.  Tu2 khoaN3 Bi2-le7 chhoa7 Ki-hoa5 lai5, chiu7 kio3 in nng7 e5 lai5 choe3 kian3-cheng3.  Tai7-ke thiaN liau2 toa7 kam2-kek, ji5-chhiaN2 u7 lang5 kam2-kek kau3 lau5 bak8-sai2.  Hau7-tiuN2 chiu7 chiong chit e5 “Chit8 poe leng2-chui2” e5 cheng-sin5 lai5 kek-le7 tai7-ke, chiong chit e5 boh8-tit khoaN3-khin sio2-khoa2 ho2, chiu7 m7 khi3 choe3 e5 cheng-sin5, ai3 chhiok-chin3 P. K.U. e5 un7-tong7.  Koh tak8 e5 na7 chhin-chhiuN7 Bi2-le7 chio chit8 e5 peng5-iu2, taN Ki-hoa5 sui-jian5 chiah 11 hoe3, koh 10 ni5 au7, lan2 siat-kau3 pah chiu-ni5 e5 si5, Ki-hoa5 i2-keng 21 hoe3, tong5-tong5 si7 chit8 e5 ho2 e5 chheng-lian5, Ia5-sou ho2 e5 hak8-seng.   Che chiaN3-chiaN3 si7 P. K. U. choe3 ho2 e5 un7-tong7.
Hau7-tiuN2 koh chit8 pai2 toa7-toa7 chu2 tiuN eng7 chit e5 “Chit8 poe leng2-chui2” e5 cheng-sin5, tai7-ke lai5 sit8-heng5 chit8 e5 chiap chit8 e5, a2-si7 hian3 sio2-khoa2 e5 sou2-u7, che chio2 chiu7 piN3 choe7-choe7 e5 hoat-tou7 lai5 chhui-chin3.  M7-na7 toa7-lang5, chiu7 Chu2 jit8-oh8 choan5-the2 ia7 tioh8 kap Bi2-le7 khoaN2 che5, oh8 Bi2-le7 lai5 chin3-cheng5.  Au7-lai5 tai7-ke saN-kap gim5:
“Lang5 kiaN5 sio2-khoa2 jin5-ai3, 
Koh thiaN3 lang5 iu2-hian7; 
Kong-hau7 m7-si7 sio2-khoa2, 
Hou7 toe7 piN3 choe3 thian.  
Chin soe3-han3 e5 gin-na2, 
KiaN5 kek8 soe3 e5 ho2; 
Ia7 oe7 li7-ek chin hng7, 
Hou7 Chu2 thang o-lou2.”
Tai7-ke ui7-tioh8 Bi2-le7 e5 sou2 choe3, sit8-heng5 Chu2 Ia5-sou e5 ka3-si7, chiu7 saN-kap kam2-sia7 Siong7-te3.               
(Tai5-oan5 Kau3-hoe7-kong-po3 te7 793 ho7, 1955 ni5 1 geh8) 
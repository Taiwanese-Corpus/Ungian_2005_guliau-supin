Kho2-ai3 e5 Siu5-jin5
（可愛的仇人）
Siu2-gu5: Loa7 Jin5-seng chok
Tai5-oan5 Kau3-hoe7 Kong-po3-sia7 hoat-heng5
A.D. 1960

Bok8-liok8
1. Kham5-khiat8 e5 lou7-theng5. (磡硈的路程)
2. Tui7-loh8. (墮落)
3. Ki5-ian5. (奇緣)
4. Chia3-hng5-tiong e5 eng-hiong5. (蔗園中的英雄)
5. HoaN-hi2 e5 bak8-sai2. (歡喜的眼淚)
6. Chiap-siu7 Ia5-sou. (接受耶穌)
7. Khou2-poe. (苦杯)
8. Poah8-loh8 cheng5-bang7. (跌落情網)
9. Ka-pin lu2-sia7 2 ho7-pang5. (嘉賓旅社二號房)
10. Ai3-khau3 bo5 bak8-sai2. (欲哭無淚)
11. Ki5-sit8 tau3-ti2 si7 chaiN2-iuN7 ? (其實到底是怎樣)
12. SiuN ban7 lah. (來不及了)
13. Chham3-hoe2 e5 seng-oah8. (懺悔的生活)
14. Bo5 i3-tiong e5 kiN3-bin7. (無意中的見面)
15. Sio-jin7. (相認)
16. Kiu5 li2 sia3-bian2 goa2. (求你赦免我)
(Oan5).

Su7-gian5
U7 lang5 kong2, “Tai5-oan5 e5 kau3-hoe7 na2 lam5 na2 jiat8,” chiau3 khoaN3 u7-iaN2 e5 khoan2.  Hit e5 goan5-in ti7 to2-ui7?  U7 lang5 in3 kong2: 
1. Tui3-tiong7 Lo5-ma2-ji7, hou7 tak8-lang5 e7-hiau2 thak8 Seng3-keng.
2. E7-pou si5 u7 le2-pai3, choan5 siu2 seng3-jit8.
Goa2 siuN7 u7-iaN2 ia7 bo5 tek-khak.  Cha2 goa2 ia7 bat khoaN3-khin Lo5-ma2-ji7.  Kau3 chit si5 goa2 chai Lo5-ma2-ji7 ti7 lan2 e5 kau3-hoe7, tui3 poe5-iuN2 sin3-giong2 si7 toa7 po2-poe3.  An2-ni beh hou7 lang5 e7 chhu3-bi7 khi3 oh8 thak8 Peh8-oe7-ji7, goa2 siuN7 hou7 i thak8 siau2-soat si7 siang7 ho2.
Koh chit8 hang7 sio2-ti7 bat ti7 chin iau3-kin2 e5 hoe7-gi7 sek8-siong7, thiaN-tioh8 tui3 lam5-lu2 iN7-seng3 e5 bun7-te5, kin7-ni5 lai5 hui-siong5 e5 hun-loan7.  Lian5 lan2 e5 kau3-hoe7 ia7 siu7 chit khoan2 e5 ok-siok8 chhim-jip8, sit8-chai7 si7 chin kho2-lin5.  Goa2 siuN7 lan2 Ki-tok-tou5 chiaN5-seng3 e5 seng-oah8, chin iau3-kin2 e5 chit8 hang7 chiu7-si7 tui3 chit e5 “Seng3 e5 bun7-te5” (性的問題) tioh8 ai3 u7 beng5-khak e5 jin7-sek, koh sin3-giong2 seng-oah8 e5 tiong2-chin3 kap Ki-tok-hoa3 ka-teng5 (基督化家庭) chin u7 koan-he7, m7-na7 tui3 ko3-jin5 e5 jin5-seng e5 seng5-kong, sit-pai7 e5 li7-hai7 koan-he7 na7-tiaN7, chin-chiaN3 si7 koan-lian5 kau3 kau3-hoe7 choan5-the2 e5 heng-soe.  Sio2-ti7 khoaN3 kau3 chia, chiu7 ho2-taN2 giah8-pit lai5 sia2 chit pun2 chheh, lai5 the5-chheN2 tong5-to7, ng3-bang7 lan2 tai7-ke lai5 saN-kap keng2-seng2.
Sia2 chit kui2-ku3 lai5 tong3 choe3 su7-gian5.  Eng7 chit pun2 chheh kiong-keng3 lai5 hian3 hou7 chheng-lian5 e5 hiaN-ti7 chi2-moai7 choe3 kam3-kai3.  Koh hian3 hou7 choe3 pe7-bo2 e5 lang5, choe3 leng2-to7 chu2-lu2 e5 chham-kho2.  Goan7 Chu2 po2-siu2 lan2 e5 kau3-hoe7 e5 chian5-tou5 kap lan2 tak8 lang5 e5 ka-teng5, i2-kip8 kok ko3-jin5 e5 seng-oah8, ti7 Chu2 e5 bin7-cheng5, chheng-khi3 bo5 ha5-chhu5, tit8-kau3 Chu2 koh-lai5 hit jit8.  A-men.

A. D. 1960 ni5 2 goeh8 13 jit8
Sia2 ti7 Tai5-lam5-koan7 Peh8-ho5-tin3 Peh8-ho5 kau3-
hoe7 bok8-su-lau5 Su-chai e5 lam5-chhong.
Siu2-gu5: Loa7 Jin5-seng keng3 sia2.

1. KHAM5-KHIAT8 E5 LOu7-THENG5.
Lan5-hiong (蘭香) thau3-cha2 khi2-lai5 tak8 hang7 khoan2 ho2-se3, chiu7 chiau3-siong5 khi3 chhut-khin5.  I si7 ti7 bou2 keng Ki-tok-kau3 piN7-iN7 choe3 hou7-su7.  Boe7 lai5 piN7-iN7 i2-cheng5 si7 ti7 lan2 e5 kau3-hoe7 e5 lu2-oh8 chhou-tiong pit-giap8.  Au7-lai5 kho2-jip8 i-iN7 lai5 choe3 hou7-seng.  Ti7 i-iN7 i2-keng choe3 kang iok 6 ni5, ti7 i e5 bo7-a2 i2-keng u7 chit8 sun5 ou-sun5, in-ui7 i e5 seng5-chek tek8-piat8 ho2, choe3 lang5 un-sun5, thiam5-cheng7, khin-khoai3, chhin-chhiat, sou2-i2 tui3 hou7-su7 tiong siu7 soan2-poat8 choe3 chit8 kho e5 nia2-pan.  Hian7-chai7 i si7 choe3 goa7-kho e5 hou7-su7 pan-tiuN2; i e5 e7-bin7 u7 5, 6 e5 tang5-kang, tai7-ke chin chun-keng3 i, chin sio thiaN-chhui3, tang5-sim lai5 hok8-bu7 piN7-lang5, sou2-i2 iN7-tiuN2, hou7-su7-tiuN2 tou chin tui3-tiong7--i.
Lan5-hiong seN3 Li2, sou2-i2 it-poaN e5 lang5 long2 kio3 i choe3 “Li2 sio2-chia2,” na7-si7 in e5 tang5-phoaN7 tai7-ke kio3 i choe3 “Lan5-hiong che2.”  Li2 sio2-chia2 si7 ti7 Tai5-lam5 tang-peng5, jip8 soaN li7 iok oa2 Tai5-oan5 li2 saN si3 phou3-lou7 e5 chit8 e5 soaN-lai7 kau3-hoe7 e5 cha-bou2 gin2-na2.  I chi2-u7 saN e5 chi2-moe7-a2, i pai5 te7-ji7--e5, tng i si3 hoe3 e5 si5, i e5 lau7-bu2 koh seN sio2-moai7-a2, ti7 goeh8-lai7 e5 si5 thou2-oe7 kong2 tioh8 goeh8-lai7-hong, soa3 li7-khui se3-kan.  Tng lau7-bu2 piat8-se3 e5 si5, sit8-chai7 chin kho2-lin5.  Hit tng-si5 Li2 sio2-chia2 e5 che2-che2 chiah 7 hoe3, i pun2-sin 4 hoe3, sio2-moai7 tu2 chhut-si3.  Lau7-pe7 tong-si5 30 hoe3, teng2 bo5 chhin, e7 bo5 chhek, lau7-pe7 si7 chit8 e5 toaN-sin-han3, tui3 hai2-khau2 lai5 soaN-lai7 hou7 lau7-bu2 chio--e5.  Kong2 khi2-lai5 ia7 si7 chin ki5-ian5, lau7-pe7 si7 hai2-piN tho2-hi5 lang5 e5 kiaN2, se3-han3 pe7-bo2 cha2 si2, siau3-lian5 tng iong2 e5 si5, i iam3-hin7 ti7 hai2-nih mou7-hiam2, chian3 hong-eng2 liah8-hi5 e5 seng-oah8, koh i na7 koh siuN7-khi2 i choe3 gin2-na2 si5-tai5 e5 keng2-gu7, kau3 chit si5 na5-au5-kng2 tou iau2 e7 tiN7, bak8-sai2 tou khoa3 bak8-kiN5.
Kong2 khi2--lai5 oe7-thau5 tng5, Lan5-hiong e5 lai7-kong chiu7-si7 Pou3-te7 hit kak-si3 e5 lang5.  Tang-chioh8, Pou3-te7, Pak-mng5 hia e5 lang5 long2 si7 teh liah8-hi5, phak8-iam5 lai5 koe3-jit8.  Na7 u7 choh-sit ia7 si7 kek8 sio2-khoa2, tai7-ke choh m7 chiaN5-mih8.  Si7 san2-soa hng5-a2, si7 hong-thau5, chui2-boe2, hong chin thau3, u7 si5 hai2-chui2-ian phah-chiuN7 liok8-te7, na2 chun2 teh loh8 kiam5-hou7 leh.  Sou2 cheng3--e5 si7 han-chi5, lou7-se2, thou5-tau7, siong5-siong5 khiam3 chui2, siu-seng5 si7 m7 chiaN5-mih8.  Sou2-i2 che7-che7 lang5 kho3 tho2-hai2, a2-si7 khi3 che3-iam5 kong-si choe3 khou2-kang lai5 tou7-oah8.  An2-ni Li2--ka chu7 cha2 si7 chin kan-khou2, chin chheng-tam7.  Hit ni5 tek8-piat8 phaiN2 ni5-tang, sou2-i2 Lan5-hiong in lai7-kong ia7 kap lang5 choe3-tin7 khi3 chhut-hai2.  Bo5 phah-sng3 hit ni5 m7-na7 ngou2-kok phaiN2 ni5-tang, chiu7 hai2-nih ia7 phaiN2 hai2-tang.  Sou2-i2 tai7-ke chiu7 chham-siong5 khi3 khah oan2-iuN5 lai5 tho2, ng3-bang7 e7 tit tho2 khah u7.  Bo5 phah-sng3, chit8 e7 khi3 soa3 bo5 hoe5-thau5, in-ui7 tng in khui-phang5 e5 3 jit8 au7 choe3 hong-thai, un2-tang3 si7 sit-su7.  Hong-thai au7 tan2 chit8 le2-pai3, nng7 le2-pai3, kui goeh8-jit8, long2 bo5 siau-sit.  Chhu3-piN tak8 e5 the3 Li2 Sian-siN-niuN5, peng5-si5 lang5 long2 kio3 i “Chin3-chai5 so2” chin hoan5-lo2.  Chin3-chai5 hiaN, Lan5-hiong e5 lai7-kong sit-su7 hit si5, in lau7-pe7 chiah 6 hoe3.  Chu7 se3 seN-choe3 san2-san2, kha-lo3 chhiu2-lo3, i e5 chiaN3-mia5 kio3-choe3 Li2 Eng2-hok, na7 si7 in-ui7 i e5 kha-lo3 chhiu2-lo3, sui-jian5 si7 6 hoe3, khoaN3-tioh8 na2 chun2 7, 8 hoe3 khoan2 leh; sou2-i2 tai7-ke tou(to) kio3 i choe3 “Lo3-kha--e5.”  Chin3-chai5 so2 mi5-jit8 lau5 bak8-sai2 thi5-lam5 khau3-lui7, chhe-it chap8-gou7 siong5-siong5 tou tiam2-hiuN kui7 tiam3 tiaN5-boe2 khui-siaN khau3, siaN-siaN ku3-ku3 “Goa2 sim-koaN, goa2 hu o-oe3, li2 kin-a2-jit8 pang3-sim choe3 li2 khi3, khoaN3 li2 pang3 goa2 kap lo3-kha-a2 kiaN2 beh chaiN2-iuN7 ?”  Khau3 tit phiN7-lau5 noa7-tih, hou7 chhu3-piN e5 lang5 tai7-ke the3 i chin siong-sim.  Tiam3 si7 chit8 keng hai2-piN liau5-a2, hou7 lai5 chhop8-chhop8 tih, hong lai5 phoa3-piah hong sng3-sng3 hau2, koaN5 gih-gih, kah si7 chit8 nia2 phoe7 na2-chun2 lok8-bah-pou2, kah thau5 kha thou2, kah kha thau5 thou2, kah pak-tou2 si7 siang-thau5 thou2.  Phoe7-toaN phoa3 kou5-kou5 ia7 bo5 thang pou2, siuN7 lai5 chiu7-si7 khou2.  Chhu3-piN hiah e5 po5-ah chim2-ah khah nng2-sim e5 lang5 na7 thiaN7 i teh hau3-png7, teh khau3, che7-che7 lang5 tiam3 piN-a2 the3 i am3-chiN7 lau5 bak8-sai2, siuN7 kong2 chit e5 siau3-lian5-lang5 khoaN3 beh an3-choaN2 khan-kiaN2 chiu2 chit8-si3-lang5 chiu7 ho2.  Koe3 ni5-goa7 ku2, tou long2 bo5 to3-lai5 lah, chhu3-piN e5 lang5 chiu7 khou2-khng3 i koh ke3.  Khi2-thau5 Chin3-chai5 so2 chin sioh pun2-hun7, siuN7 kong2 lan2 si7 san3-hiong lang5, m7-bat poaN3 ji7, koh khan chit8 e5 kiaN2, taN lo3-kha--e5 ia7 8 hoe3 lah, lang5 thai2 e7 beh ai3 lan2 lah?  Sou2-i2 chin siu2 pun2-hun7, kap kiaN2 chhut-khi3 khioh han-chi5-a2 tou7 koe3-jit8.  Na7 khah lai7-bin7-si3 e5 hiong-chhoan teh kheh kam-chia3 e5 si5, chiu7 chhoa7 kiaN2 khi3 ka7 lang5 lan5 chia3-kin, pak chia3-hah8 lai5 than3 koa2 chiN5 to3-lai5 be2 kiam5-hi5-a2, taN koa2 chia3-hah8 to3-lai5 choe3 chha5.  An2-ni bong2 peng2, bong2 tou7 koe3-jit8.  Tu2-gu7 lo3-kha-a2 kiaN2 8 hoe3 ni5-boe2, keh-piah chng u7 chit8 e5 lang5 kio3-choe3 Sin-hoat-ah, i si7 ti7 che3-iam5 kong-si teh choe3 kang-iu2, phak8 iam5 e5 kang-lang5, si2 bou2, pang3 nng7 e5 gin2-na2; lang5 chiu7 lai5 ka7 Chin3-chai5 so2-ah po3 chhin-chiaN5, tai7-ke chin ka7 i chan3-seng5, khoaN3 iau2 chiah siau3-lian5, Chin3-chai5 hiaN si2-loh8, chhan5 bo5 chit8 khu, hng5 bo5 chit8 tu, khoaN3 beh chiu2 kau3 siaN2-si5 lo3-kha--e5 chiah e7 toa7-han3.  Sin-hoat hiaN tou ia7 khiam3 kha-chhiu2, chhit-kong2 peh-kong2, hit ni5 tang-cheh-mi5 tai7-ke chiu7 seng5-chhin.  
Bo5 loa7-ku2 tui3 gin2-na2 chiu7 tiaN7 khi2 toa7-lang5 su7.  Lo3-kha--e5 kap au7-chek e5 kiaN2 sng3-lai5 si7 chiap-bin7 sio2-ti7, sio2-moai7 tiaN7 oan-ke.  Sin-hoat hiaN iau2 u7 chit8 e5 lau7-bu2, kin-ni5 chiah oa2 60 thong2 hoe3.  Hai2-khau2 lang5 chin chhou-kiaN7, iau2 e7 chhut-khi3 sa-chha5 lak8-chhau2, kong2 oe7 siaN hiang2, li7-hai7, ti7 in che3-iam5 kong-si e5 kang-liau5, kang-iu2 e5 siok-sia3 be7 su si7 lau7 ke-po5, cha-bou2 chong2-li2.  Lang5 na7 gin2-na2 thau5-sio hiN7-joah8, khan ang5-i5, koan saN-kou-a2, tou long2 si7 i teh the3 lang5 siat-hoat.  Mng7-put8 sio-hiuN7, lang5 poah8-poe na7 poah8 bo5, tou long2 si7 i teh the3 lang5 he7-sin5 thok-put8.  Peng5-si5 si7 chin khek-pok8, koe3 sng3 e5, bah sng3 te3.  Leng7-goa7 chhong3 chit8 kha chhai3-na5, si7 ni5 peh cheh, u7 koe2-chang3, ke, ah, ti-bah, tou theh8-khi3 khng3 chhai3-na5, siu tiam3 i e5 pang5-keng bin5-chhng5 cheng5, tiau3 koan5-koan5.  Na7 m7-si7 in cha-bou2-kiaN2 to3-lai5 choe3-kheh, si7 bo5 lang5 chiah8 e7 tioh8.
Kau3 chia Lo3-kha--e5 in bo2-a2-kiaN2 chai si2 lah.  Phah-me7 u7, chiah8-chheng7 bo5.  Kou2-cha2 lang5 kong2, “Chiah8 lang5 bak8-sai2 lau5-png7, saN tng3 gin5-oaN2 gin5-ti7.”  Bo2-a2-kiaN2 na7 chhoa7 chhut-khi3 choe3 kang, siong5-siong5 ti7 hng5-thau5 hng5-boe2 tui3-khoaN3 lau5 bak8-sai2.

2. TUI7-LOH8.
Siang7 hit-ni5 beh kin7 ni5-tau e5 29 me5, ke-ke hou7-hou7 long2 teh pi7-pan7 koe3-ni5, u7 e5 chhoe-koe2, u7 e5 thai5-ke, taN Chin3-chai5 so2 tu2 ke3-lai5 bo5 loa7-ku2, peng5-si5 si7 san3-hiong lang5, koe3-khi3 m7-bat ka-ki7 chhoe-koe2 pak8-chang3.  TaN hai7-lah, chhoe-koe2 m7-chai thang he7 koe2-khui3, koe2 chhoe be7-sek8, hoat-koe2 chhoe be7 hoat, in ta-ke tui3 goa7-bin7 jip8 lai5 khoaN3 chit8-e7 hoe2 chhiong-thiN, long2 bo5 kong2 sim2-mih8, chu7 an2-ni oat jip8-khi3 pang5-keng, khui-siaN khau3 in si2 khi3 e5 hit e5 sim-pu7.  SiaN-siaN, ku3-ku3, goa2 kim sim-pu7 kin-a2-jit8 choe3 li2 khi3, khoaN3 kin-a2-jit8 koh chhoa7 che na2 u7 lou7-eng7.  Tui3 hia khi2 Chin3-chai5 so2 na2 bo5 in lau7 ta-ke e5 ian5.  Koe3-ni5 me5-hng tai7-ke teh ui5-lou5, lo3-kha--e5 lang5 ia7 bo5 kio3 i oa2-khi3 chiah8, i ka-ki7 ia7 m7-kaN5 oa2-khi3 toh-teng2 chiah8-png7.  Cheng5 seN--e5 toa7-sun se3-sun an2-ma2 chit8 lang5 gia5 chit8 ki ke-thui2 hou7 i, tak8 e5 chiah8 kau3 tin-tin iu2-bi7, lo3-kha Eng2-hok-ah, khia7 tiam3 hou7-teng7-piN thun chhui3-noa7, bak8-chiu kim-kim-siong3, ia7 bo5 lang5 e7 chhut-tit theh8 chit8-te3 hou7 i.  Lau7-bu2 e5 sim chhin-chhiuN7 beh iuN5 lak8-khi3 e5 thiaN3.  Siu7 kong2 lan2 kin-a2-jit8 phaiN2-mia7 chiah tioh8 lai5 an2-ni, kin2 ka7 i nih-bak8 kio3 i chau2.  Theng3-hau7 lang5 bo5 khoaN3-kiN3 e5 si5, thau iap chit8 ki ke-kha hou7 i chuiN7-chuiN7 leh, ti7 pang5-nih thau ka7 i kiau2 chit8 thng-si5-a2 ti-iu5 chham iam5-hoe-a2 hou7 i chiah8.  Bak8-chiu khui liau2-liau2, si7-kin2 saN-chhui3 choe3 nng7-chhui3 pe, kin2 chiah8 liau2-liau2.  Na7-si7 chin tu2-ho2 chiap-bin7 ma2 jip8--lai5, khoaN3 i ti7 chau3-kha chhui3 iau2 teh pou7, chu7 an2-ni tit8-me7, me7 kong2 li2 che phoat-hu7, pai7-ke-po5, tiam3 chau3-kha bo2-a2-kiaN2 teh thau hau3-kou sim2-mih8?  Tit8-tit8 ka7 in sim-pu7 thoa, thoa kio3 i tioh8 khi3 kong-ma2 e5 bin7-cheng5 chiu3-choa7 khoaN3 i chiah8 sim2-mih8?  Hit-am3 Chin3-chai5 so2 soa3 siuN7 te2-lou7, siuN7 beh tiau3-tau7 chu7-chin7, ka-chai3 hou7 in chiap-kha-ang Sin-hoat hiaN cha2 khoaN3--tioh8, kin2 kiu3 chiah bo5 si2.  Chong2-si7 tui3 hit-am3 khi3 liau2 soa3 phui3-huih, soa3 tiaN7-tiaN7 sau3.
Koe3-ni5 au7, chu7 an2-ni hou7 lo3-kha Eng2-hok-ah khi3 ka7 lang5 khan gu5-a2 tou7 pa2.  Hit-si5 Eng2-hok-ah chiah 9 hoe3, chiu7 khi3 ka7 chit8 e5 seN3 Lim5--e5 in chhi7 gu5, am3-si5 khun3 ti7 gou7-keng-boe2 e5 gu5-tiau5, bo5 bang2-ta3, tiaN7 hou7 bang2 teng3, put-si5 koaN5-jiat8-a2, bin7 ng5 phi-phi, u7 si5 khi3 chhi7 gu5 to3-lai5, koaN5-jiat8-a2 tu2 kau3, kha choan lou7-kou-moai5 bo5 khoa3 se2, chu7 an2-ni to2 tiam3 i khun3 e5 ui7 khu7-khu7 chun, ia7 bo5 lang5 chhap--i.  Na7-si7 beh to3-khi3 au7-chek in tau ia7-si7 bo5 lou7, sou2-i2 ka-ti7 chit8 e5 siong5-siong5 thau hau2.  Sui-jian5 si7 se3-han3, iau2-ku2 e7 hiau2 bo5 pe7 e5 chhiN-chham2.  Keh-ni5 10 hoe3, in lau7-bu2 hou7 ta-ke khou2-tok8 kek-sim, sau3 na2 siong-tiong7, soa3 chiaN5 lo5-siong, kau3 Eng2-hok-ah 10 hoe3 ni5-boe2 in lau7-bu2 chiu7 si2-khi3 lah.  An2-ni thiN-e7 sui-bong2 si7 khoah bong2-bong2, chhoe7 kut-jiok8 si7 bo5 poaN3 e5.  Chu7 an2-ni ti7 Lim5 Sian-siN in-tau chhi7 gu5-a2 koe3-jit8, chu7-jian5 si7 bo5 ki-hoe7 thang thak8-chheh; in au7-chek ia7 bo5 lai5 seng5-jin7, hou7-khau2 si7 tong5-ki-jin5, sou2-i2 chin-chiaN3 si7 chiaN5 choe3 liu5-li5 sit-sou2 e5 kou-ji5.  Kau3 15, 6 hoe3 e5 si5 chiu7 khah tam sin-mia7, si3-ke3 ka7 lang5 choe3 te2-kang-a2, than3-chiN5 lai5 tou7-oah8, iu5 hu2 chiah8 hu2, iu5 koan7 chiah8 koan7, u7 si5 ti7 hai2-khau2, u7 si5 ti7 tou-chhi7, u7 si5 ti7 lai7-soaN lai5 choe3 kang.
Tng oa2 20 hoe3 e5 si5, bat ti7 tou-chhi7 toe3 thou5-chui2 kang, in-ui7 i kut-lat8, ia7 cham2-jian5 u7 hou7 i than3 koa2 chiN5; chong2-si7 oh8 phaiN2 3 jit8, oh8 ho2 3 ni5, soa3 oh8 e7 chiah8-hun, soa3 e7 lim-chiu2, te5 tiam2-a2 chit8 keng kiaN5 koe3 chit8 keng, soa3 e7 khi3 ki-lau5 phiau5-ki; chu7-jian5 bo5 chai5-tiau7 khi3 siong7-liu5--e5, si7 khi3 hit ho7 saN-liu5--e5, kin7 ti7 poaN3 iam2-mng5-a2 hit khoan2, na7 m7-si7 ti7 “Thian-thian-lok8” (天天樂), chiu7-si7 ti7 “Ban7-li2-hong5” (萬里紅), a2-si7 “Chhian-li2-ian5” (千里緣), teh chhut-jip8, chiah e5 mia5-ho7 chin ho2, ki5-sit8 si7 lo5-tong7-kai3 e5 kong-kiong7 ek8-keng, kek8 bo5 oe7-seng, bian2 loa7-ku2 chiu7 jiam2-tioh8 hoa-liu2-piN7, be7 than3, ke khai, chiu7 liu5-loh8 ti7 koh-khah ou-am3 e5 seng-oah8.
Chit8 jit8 sui5-thau5 tam3-chi3 khi3 pheng7 ti7 Seng5-ong5-ia5 bio7-piN e5 chhiuN5-piah, si5-kan i2-keng bo5 cha2 lah.  Tu2 teh siuN7 kin-mi5 m7-chai beh khi3 to2-ui7 khun3, khi3 khun3 ti-tiam si7 siong5-siong5 e5 su7.  Tu2 giah8-thau5 siuN7 beh koh khi3 tang chhi7-tiuN5 chhoe7 ti-tiam, tu2 chit8 e5 lang5 chin hiong5, chau2 tui3 i e5 bin7-cheng5 koe3, sun7-soa3 ka7 i kio3, “Iu2--e5 lai5 leh, ho2 khang--e5 li2 beh choan2 chit8--e5 bo5?”  I e5 sim tu2-tu2 teh siuN7 bo5 pou7, ia7 bo5 mng7 khoaN3 si7 sim2-mih8 ho2-khang--e5, chiu7 toe3 i kiaN5, kiaN5 kau3 chit8-ui7 am3-am3 e5 ui7, hit e5 lang5 ka7 i kong2, li2 tiam3 chia khia7, khoaN3 u7 lang5 tui3 chit thau5 hang7-a2 lai5 a2-bo5, na7 peng5-siong5 lang5, li2 teN3 m7-chai, bong2 kiaN5 tin2-tang7 chiu7 ho2, na7 keng2-chhat lai5 li2 tioh8 kham7-sau3 nng7 e7, hit e5 lang5 chu7 an2-ni thiau3 tui3 lang5 e5 chhiuN5-a2-lai5 jip8-khi3.  Hit-si5 i chiah chai hit e5 lang5 si7 beh choe3 chhat8-a2, kio3 i pe2-hong, choe3 khoaN3-thau5.  Hit e5 chhat8-a2 si7 Pak-pou7 chin chhut-mia5 kah-kip e5 lou5-moa5, in e5 tong2 u7 12 seN-siuN3, chit e5 lang5 e5 phian-ho7 kio3-choe3 “Sio2-kau5,” i3-su3 si7 kha-chhiu2 chin ho2 peh koe3 chhiuN5, tu2 giah8 ban7-leng5 so2-si5 khi2 lai5 beh ka7 lang5 khui-mng5 e5 si5, tu2 hou7 chu2-lang5 e5 kun-iong7-kau2 khoaN3--tioh8, chek-si5 khui-siaN pui7; khoaN3 be7 choan2-chiah8-tit, siam2 tui3 chau3-kha-au7 am3-am3 e5 sou2-chai7, poaN5-koe3 au7-bin7-chhiuN5 koh chhut--lai5 choe3 i chau2.  Na7-si7 chu2-lang5 thiaN tioh8 koh-iuN7 e5 siaN, chek-si5 tui chhut--lai5, Eng2-hok-ah gam7-bin7 gam7-bin7, i m7-bat ou7-a2 han-chi5, m7-chai ti-bo2-phoe5 lun7-lun7, liah8-chun2 u7 ho2-khang thang choan2, taN kaN2 u7 sim2-mih8 thang pun; iau2 teh siuN7 kau3 sim chu5-chu5 e5 si5, lang5 jiok kau3, chu7 an2-ni ka7 i thoa khi3 phai3-chhut-sou2; beh kong2 bo5, beng5-beng5 si7 choe3 chhat8-a2 e5 pe2-hong; beh kong2 u7, si7 chin-soe, be7-su hou7 mou5-sin5-a2 mou-tioh8; choe3 chhat8 sim hi, chit8 e7 heng5 loh8-khi3, chiu7 jin7 chhut--lai5.  Beng5-beng5 si7 chhiap-to7 e5 kiong7-bou5, kio3 i tioh8 keng-chhut kiong7-hoan7, hit e5 chu2-hoan7 si7 sim2-mih8 lang5.  TaN tioh8 kui2 phah tioh8 lah, lian5 lang5 to iau2-be7 chap8-hun e7 jin7-tit, mia5 beh thai2 e7 bat i chiu7 ho2, ji7-chhiaN2 hit am3 goeh8 hoaN2-ou hoaN2-ou, koh hit e5 lang5 chheng7 ou-saN ou-khou3, chheng7 ou phang5-pou3-e5, ti3 ou phah-chiau2-bo7-a2, au7-lai5 bin7 pau ou-hoe-kin-a2, sit8-chai7 si7 m7-chai hit e5 lang5 ho7 choe3 sim2-mih8 mia5, khah heng5 tou kong2 be7 chhut--lai5.  Sou2-i2 chiu7 ka7 i sang3 khi3 keng2-chhat-kiok8, sak-loh8 khu-liu5 keng-a2 theng3-hau7 bin5-a2-chai3.

3. KI5-IAN5.
Keh bin5-a2-jit8 tui3 keng2-chhat-kiok8 e5 khu-liu5 kaN-pang5 toa3 i chhut--lai5, khah mng7 ma7-si7 m7-bat hit lang5 e5 mia5.  Au7-lai5 mng7 i chiau3 sou2 e7 ki3-tit hit e5 lang5 e5 heng5-siong3.  Koan5 iok 5 chhioh-poaN3, seN choe3 bo5 pui5, ia7 bo5 san2.  Khi2-thau5 kap i choe3-hoe2 kiaN5 e5 si5, u7 khoaN3-kiN3 i e5 bin7, chhui3-e7-tau2 chiam-chiam, chhui3-e7-tau2 e5 to3-peng5 u7 chit8 liap8 ki3, u7 hoat ki3-chhiu, chiaN3-peng5 e5 bak8-chiu boe2 u7 to-khi5, tai7-khai3 si7 hou7 lang5 phut--tioh8 e5 to-siong; choe3-hoe2 kiaN5 kau3 hang7-a2-lai7 am3-am3 e5 sou2-chai7, hit e5 lang5 chiah chiong bo7-a2 ti3 kham3-kham3, tui3 khou3-te7-a2 jim5 chit8-tiau5 hoe-hoe e5 kin-a2 khi2-lai5 pau bin7, chi2-u7 chhun bak8-chiu thang khoaN3 lou7, chiu7 poaN5 koe3 chhiuN5.
Keng2-chhat-kiok8 chiau3 chit e5 lang5-siong3 lai5 peng2 hiah e5 liu5-bin5, chian5-kho-hoan7 sou2 lau5 teh e5 siong7, chiu7 hoat-hian7 tioh8 sou2 kong2 e5 bin7-siong3, si7 lou5-moa5 chap8-ji7 siN-siuN3 tiong e5 sio2-kau5 si7 hiam5-gi5-hoan7.  Tui3 an2-ni chiu7 hoat-chhut keng2-kai3 bang7 pau-ui5.  Ti7 keng2-chhat-kiok8, tui3 chiah e5 liu5-bin5 kap siong5-sip8-hoan7, a2-si7 su-siuN2 khoaN3-choe3 put-un2 e5 lang5, m7-na7 u7 in e5 siong3, sim7-chi3 chin7 sou2-e7 to long2 u7 chhai2-chip8 in e5 kha-bou5, chhiu2-in3 kap cheng2-thau5-a2 hun5.  In-ui7 che si7 chin ho2 e5 sou-cha chhai5-liau7.  Sou2-i2 liam-piN tit-tioh8 hiam5-gi5-hoan7 e5 soaN3-soh.  Sio2-kau5 m7-na7 kan-ta si7 chhiap-to7-hoan7, ki5-sit8 i put-lun7 kiong5-kan, chah8-lou7 chhiuN2-kiap, sat-jin5 to long2 kaN2-choe3.  I si7 chit8 e5 hoan7-choe7 lui2-lui2 e5 thong-chhip-hoan7.  I ti7 teng2 goeh8-jit8 chiah ti7 Biau5-lek jip8-soaN e5 sio2 chng-sia7, phian3 chit8 e5 cha-bou2 gin2-na2, kong2 beh chhoa7 i khi3 chiah8 thau5-lou7, chiah ti7 lou7-tiong m7-na7 kiong5-kan-u3 hit e5 lu2-chu2, koh ka7 i chhiuN2 chhiu2-pio2, kap chit8-tiau5 kim-lian7-a2 nng7-chiN5 goa7 tang7, koh hian7-kim chiaN5 pah-khou, chhui3 ka7 i that chhiu2-kin, chhiu2 ka7 i pak8 iap-au7, chiong poaN3 lo7-the2 ka7 i hiat tiam3 chin chio2-lang5 teh chiuN7-loh8 e5 sio2 lou7-piN e5 chhiu7-na5 am3-sam3 e5 sou2-chai7.  Hit e5 lu2-chu2 be7-tit jiang2, in-ui7 chhui3 that tiau5-teh, ia7 m7-kaN2 ka7 i jiok, a2-si7 chau2 chhut-lai5 po3, in-ui7 chhiu2 hou7 i pak8 iap-au7, poaN3 lo7-the2 m7-kaN2 chhut-lai5 kiN3-lang5, sou2-i2 chi2-u7 ku tiam3 chhiu7-a2-kha hau2, kau3 u7 lang5 khi3 khiok-chha5 tui3 hia koe3, chiah ka7 i kiu3.  Chhin-chhiuN7 an2-ni bu5-ok put-chok.  Lo3-kha Eng2-hok-ah sui5-pian7 chiu7 toe3 lang5 khi3, kong2 u7 ho2-khang--e5, khoaN3 beh choan2 a2-bo5, sit8-chai7 chin kai-si2.
Sou-cha-bang7 tit8-tit8 siok-siau2, au7-lai5 ti7 Koan-bio7 beh jip8-khi3 Ki5-san e5 lou7-tiong e5 soaN-lai7 liah8--tioh8.  I si7 Tai5-pak e5 Sin-tiam3 Am3-kheN e5 lang5, ui7-tioh8 ti7 pak-pou7 hoan7-an3, tit8-tit8 chau2 loh8 lam5, sou2-i2 chiah e7 ti3 Koan-bio7 e5 hu7-kin7 hou7 lang5 liah8-tioh8.  Thang-kong2 pho3-an3 ia7-si7 chin kin2, thau5-boe2 bian2 10 goa7-jit8 chiu7 liah8--tioh8.  Ti7 kong-teng5 tui3 sin3 e5 si5, hou7 Lo3-kha Eng2-hok-ah jin7, ko2-jian5 bo5 chho3, chiau3 nng7 peng5 e5 khau2-keng jin7 khi2--lai5, chiu7 chai Eng2-hok ko2-jian5 m7-si7 chin tang7 e5 choe7-hiam5, sou2-i2 phoaN3-koat khin-khin, koaiN 6 ko3-goeh8 kia3 choe7 nng7-ni5, chiu7 siu7 thau2-pang3 chhut-kaN.  Ti7 siu7 koaiN e5 tiong-kan, ti7 kaN-gak8 e5 i-bu7-sek, sin-the2 tit-tioh8 i-ti7, koh tit-tioh8 chin toa7 e5 ka3-si7.  Hit chiah sio2-kau5 chiu7 siu7 teng7-choe7 khah-ku2, ti7 chia lan2 m7-bian2 kong2.
Kong2 Eng2-hok-ah siu7 thau2-pang3 liau2-au7, kiah8-bak8 bo5 chhin, sin-nih bo5 poaN3 sian2 chiN5, sim siuN7 kong2, taN beh khi3 to2-ui7 si7 ho2.  Sit8-chai7 chin-chiaN3 si7 sim loan7-loan7 bo5 tiaN7.  Put-ko3 chiau3 i koe3-khi3 e5 keng-giam7, na2-chun2 u7 chit8 e5 siaN kong2, m7-thang koh tiam3 siaN5-chhi7, siaN5-chhi7 si7 khoai3 tui7-loh8 chhia-hoa5 e5 sou2-chai7.  Sou2-i2 bo5 i3-sek, put-ti put-kak hiong3 Tai5-lam5 e5 tang-peng5 soaN-lai7 tit8-tit8 kiaN5-khi3, hit e7-pou oa2 saN-tiam2 cheng chhut-kaN, thau5-khak chhih-chhih tit8-tit8 tong7, tong7 tui3 Eng2-khong, kau3 Sin-hoa3 hit si5, jit8 to i2-keng beh am3 lah, na7-si7 sim chat8-chat8 ia7 m7-chai iau, tiam3 Sin-hoa3 ke-a2 kiaN5-lai5, kiaN5-khi3, kin-pun2 seng-khu tng7 poaN3-bun5, iau ia7-si7 bo5 hoat-tou7.  Hit-am3 chiu7 khi3 ku bio7-khau2, pheng7 tiam3 toa7-bio7 e5 thiau7-thau5, poaN3 khun3, poaN3 chhiN2 koe3 chit8-mi5.  Keh cha2-khi2 pak-tou2 kam2-kak chin iau, na7-si7 sin-nih bo5 chiN5, ia7 si7 bo5 pan7-hoat, chiu7 kiaN5 chhut ke-a2, ng3 soaN lai7 e5 lou7 tit8-tit8 kiaN5, tu2-gu7 lou7-nih u7 lang5 teh chhia kam-chia3, chiu7 ka7 lang5 pun kam-chia3 chiah8, chek-si5 kam2-kak ke chin u7 goan5-khi3, chiu7 ke3-siok8 koh kiaN5.  Tau3-ti2 jin5-kan tong5 cheng5 saN pang-chan7 e5 sim, iu5-goan5 si7 ti7 hiuN-e7 khah u7.  SiaN5-chhi7, tou-hoe7 e5 lang5, na2-chun2 tak8-e5 m7-chai si7 khah bo5 eng5, khah bo5 si5-kan thang siuN7 kau3 pat8-lang5 e5 tai7-chi3, a2-si7 chaiN2-iuN7.  Kam2-kak ke chin kou3-ki2, na2-chun2 siok8-gu2 kong2 jit-thau5 [jit8-thau5] kng-iaN7-iaN7, sui5-lang5 kou3 siN3-mia7 e5 khoan2.  Kam2-kak chhin-chhiuN7 jin5-cheng5 chin peng-leng2, ti7 hiuN-e7 kam2-kak tai7-ke khah un-loan2, na7 kau3 ti7 soaN-kan, ti7 phok-sou3 e5 seng-oah8 e5 long5-bin5 e5 tiong-kan, sou2 u7 e5 iu2-cheng5, si7 na2-chun2 keng3 koh-khah sio-lo7.  Kau3 tau3 e5 si5, i chiu7 kiaN5 kau3 SoaN-pa3.  Ti7 hia u7 chit8-keng Ki-tok-kau3 e5 le2-pai3-tng5.  I peng5-si5 bo5 thiaN to7-li2, chu7-jian5 i ia7 m7-chai hia si7 pai3-tng5, put-ko3 i kam2-kak ti7 chiah soaN-lai7, u7 chiah toa7-keng e5 chhu3, si7 chin hi-han2, i chiu7 kiaN5 oa2-khi3 ka7 i khoaN3, soa3 ti7 pai3-tng5 mng5-khau2 liang5-liang5 e5 ui7 che7.  Hit-si5 tu2-gu7 u7 chit8 e5 lau7 sin3-tou5, lang5 long2 kio3 i choe3 A-thiam-peh, i si7 seN3 Bok8 (穆) kap A-thiam-m2 nng7-lau7 i2-goa7, ke-lai7 chi2-u7 chit8 e5 cha-bou2-kiaN2, an2-ni chit8-ke saN e5 choe3-hoe2 toa3.  Khiok u7 kui2 hun-a2 chui2-chhan5 kap tam7-poh8 soaN-phiaN5, sng3--lai5 si7 be7 kau3 joa7 phaiN2-koe3.  M7-ku2 bo5 hau7-siN, ka-ki7 iu7 lau7, loh8-cheng2 siu-koah long2 tioh8 chhiaN3--lang5, sou2-i2 ia7 m7-si7 kau3 joa7 hu3-ju7.  I tu2 beh lai5 chhoe7 bok8-su kong2-oe7, khoaN3 chit e5 chheng-lian5 ti7 pai3-tng5 mng5-khau2 che7, i chiu7 ka7 i mng7 khoaN3 chit ui7 peng5-iu2 tui3 to2-ui7 lai5.  Lo3-kha Eng2-hok-ah thau5-khak chhih-chhih, put-ti put-kak bak8-sai2 soa3 lian3 chhut--lai5.  A-thiam-peh khoaN3-liau2 chin the3 i siong-sim, chai i sim-lai7 tek-khak si7 u7 kong2 be7 chhut e5 kan-khou2, chiu7 chhiaN2 i khi3 in tau che7.  In tau li7 pai3-tng5 bo5 joa7-hng7, chhu3 khiok m7-si7 chin ho2, tek chhak8--e5, chheng7 chng-a2 e5 chui2-kun5, kham3 hia7, teng7-tauh teng7-tauh--ah, lai7-goa7 chin chheng-iu, ia7 u7 chit8-e5 se3-se3 e5 tiaN5-tau2, tiaN5-boe2 ia7 u7 chit8-chang5 tiN iuN5-tho5, cham2-jian5 toa7-chang5, chiau3-kkoaN3[chiau3-khoaN3] u7 2, 30 ni5 e5 khoan2 e5 lau7-chhiu7, liu loh8-khi3 u7 chit8-tiau5 sio2 khe-a2, u7 che7-che7 hu7-jin5-lang5 thang se2-saN e5 chioh8-thau5-ui7, oan2-jian5 chhin-chhiuN7 chit8-pak e5 tou5-oe7 chit8-iuN7.  Lai5 pheng7 tioh8 Lo3-kha Eng2-hok-ah in hai2-khau2, si7 thian chha iau e5 khoan5-keng2, chit8-si5 sim khui-khui khi3.  M7-ku2 pak-tou2 sit8-chai7 si7 toa7-tng5 ko3 sio2-tng5 e5 iau, ka-chai3 A-thiam-peh chin chai khin-tang7, siuN7 kong2 chia si7 soaN-kan, tai7-khai3 chit-si5 tau3-lah, chit-e5 chheng-lian5-lang5 kaN2 iau2-boe7 chiah8 e5 khoan2, chiu7 mng7 i kong2, “Peng5-iu2 li2 tiong-tau3 kiam2 chiah8-png7 lah.”  Hit-si5 i khoaN3 A-thiam-peh e5 ho2-i3, chiu7 ia7 bo5 se3-ji7 ka7 i kong2, i iau2-boe7 chiah8.  A-thiam-peh chek-si5 kio3 i e5 cha-bou2-kiaN2 Chhiu-kui3-ah khoan2 chhut-lai5 hou7 i chiah8.  Chhiu-kui3-ah sui-jian5 si7 soaN-lai7 cha-bou2 gin2-na2, na7-si7 i u7 thak8-koe3 Kok-bin5 hak8-hau7, koh ti7 kau3-hoe7 choe3 gim5-si pan-oan5, siaN chin ho2, chin oah8-tang7, ti7 chheng-lian5 thoan5 khe3 tng hok8-bu7-pou7-tiuN2.  Si7 chin kho2-chhu2 e5 lu2-chu2, ti7 SoaN-pa3 kau3-hoe7 thang kong2 si7 soaN-lai7 e5 hoe, kin-ni5 tu2 20 hoe3.  Lo3-kha Eng2-hok-ah si7 21 hoe3, tai7-ke teng2-e7 hoe3.  Chit tui3 chheng-lian5 bo5 i3-tiong tai7-ke kiN3-bin7 e5 si5, na2-chun2 u7 chit8-e5 be7-hiau2 kong2 e5 ki5-ian5.  Eng2-hok-ah tui3 an2-ni chiu7 siu7 lau5 choe3 lang5-kheh, chiam7-si5 tiam3 A-thiam-peh in-tau.

4. CHIA3-HNG5 TIONG E5 ENG-HIONG5.
A-thiam-peh in tu2 teh chho3 kam-chia3.  Kin7-lai5 u7 tui3 lam5-iuN5 lai5 e5 chia3-cheng2 kio3-choe3 “Sam-it-leng5--e5” (310 ho7-a2), kam-chia3-ki si7 se3-se3, m7-ku2 hoat-tit chin toa7 bou5, chin u7 giah8, cheng3 loh8-khi3 hit thau5 chit8-ni5 boe7-si7 ho2, teng5 ji7-ni5, saN-ni5 koh-khah ho2, gau5 kou3--e5 u7 e5 teng5 gou7-ni5 chiah piaN3 chia3-thau5.  A-thiam-peh siuN7 kong2 an2-ni khah seng2 kang, koh siu-liong7 ia7 be7 bai2, sou2-i2 i ia7 kap lang5 cheng3 chit khoan2 kam-chia3.  Na7-si7 kam-chia3 si7 chhah ti7 soaN-phiaN5, sou2-i2 na7 chho3 kam-chia3 e5 si5, tioh8 ke eng7 chin-che7 kang-hui3, in-ui7 it-it tioh8 tui3 soaN-phiaN5-teng2 eng7 lang5-kang nge7 gia5 kau3 u7 gu5-chhia lou7 e5 sou2-chai7, chiah e7 tit he7 gu5-chhia.  Sit8-chai7 chin khiam3 kang.  Tu2-ho2 chho3 kam-chia3 e5 khau-a2-peng5 liu-tioh8 A-thiam-peh, koaN2-si5 koaN2-khek tioh8 kin2 chho3, na7 bo5, koe3 khau chiu7 bo5 ou-tai5 (kam-chia3 chhia) thang he7, hit si5 si7 chin hui3-khi3.  Chit8 lang5 hin7 be7-tit peh choe3 nng7 e5, lian5 A-thiam-peh lau7-lang5 tou tioh8 chhut mng5.  Tu2-gu7 Eng2-hok-ah lai5, si7 chin toa7 e5 pang-chan7.  Eng2-hok-ah si7 hai2-khau2 lang5, chu7 9 hoe3 chhut mng5 ka7 lang5 khoaN3 gu5-a2, ban7-poaN e5 kan-khou2 tou tu2-tioh8, ji5-chhiaN2 pi2 lang5 khah toa7-han3, iok u7 gou7-chhioh-chhit goa7 oa2 gou7-chhioh-peh.  Jin5-chai5 siN choe3 be7 bai2 koe3-tit khi3.  Sui-jian5 si7 m7-bat ji7, na7-si7 choe3 lang5 khiam-pi, un-khun5 kut-lat8, phaiN2-mia7 kiaN2 chhin3-chhai2 chiah8, khang-khoe3 choe3 liau2 u7 se3-bin7, koh u7 lat8.  A-thiam-peh khoaN3 liau2 chin kah-i3.  Eng2-hok-ah ka-ki7 ia7 jin7-hun7, koh lai5 siu7 A-thiam-peh in chit8-ke e5 ho2-i3, chin toa7 e5 an-ui3.  Ji5-chhiaN2 si7 ti7 Ki-tok-tou5 e5 ka-teng5, i kam2-kak si7 i it-seng sou2 m7-bat tu2-tioh8 ka-teng5-tek e5 un-loan2.  Kam-chia3 chho3 3, 4 jit8 chiu7 liau2, na7-si7 chiap loh8-khi3 kut8 chhiu7-chi5.  Tioh8 seng chho3 chhiu7-chi5 ko2, au7-lai5 kut8 chhiu7-chi5, koh tioh8 taN chhiu7-chi5 kau3 gu5-chhia-lou7 hou7 gu5-chhia chhia, soa3 gia5 chhiu7-chi5 ko2 hou7 gu5-chhia chhia, chhia kau3 chhu3, u7-e5 chu7 an2-ni be7 chhiN-chu5, lau5 chit8 pou7-hun7 khi2-lai5 chhoah chhiu7-chiN5-chhiam thang chhi7 cheng-siN.  Chhiu7-chi5 ko2-a2 tioh8 koe3 lan5, jian5-au7 phak8 hou7 ta, tui kui tui thang choe3 hoe2-chha5.  Kam-chia3 chho3 liau2, chia3-hah8 ia7 tioh8 tui kui tui thang hiaN5.  Kin7-lai5 chha5 chin oh khioh, na7 khah chiaN5-mih8 e5 chha5, chit8 pah kin oa2 25, 6 khou, sou2-i2 lian5 soaN-lai7 e5 lang5 tou m7-kam hiaN5 chha5, long2 taN chhut-lai5 be7.  An2-ni chho3 kam-chia3 leh, liau2-au7 koh kut8 chhiu7-chi5 leh, lian5-lian5 chiaN5 poaN3 goeh8-jit8 chin bo5 eng5.  Sou2-i2 Eng2-hok-ah chu7 an2-ni tiam3 in hia choe3 kang.  Chit8-chhut chit8-jip8 long2 kap Chhiu-kui3-ah choe3 tin7, put-ti put-kak na2 chhin-bit8.  U7 chit8 jit8 teh chho3 kam-chia3 e5 si5, an2-choaN2 tui3 hng5-kiN e5 chhiu7-phe3 na5-a2, hut-jian5 e7 chau2 chit8 boe2 hou7-soaN3-chat chhut-lai5, thai2 tu2-ho2 e7 so5 tui3 Chhiu-kui3-ah e5 sin-piN lai5, hut-jian5 Chhiu-kui3-ah kiaN chit8 e7 bin7 chheN sun2-sun2, khui siaN hiam3, ki chit8 e7 chin toa7 siaN, sin-piN e5 cha-bou2 gin2-a2 phoaN7, u7-e5 kiaN kau3 chau2 kau3 poah8-poah8 loh8-khi3.  Hit boe2 choa5 cham2-jian5 toa7-boe2, tai7-iok u7 saN-chhioh goa7 oa2 4 chhioh tng5, sit8-chai7 chin e7 kiaN lang5.  Eng2-hok-ah kin2 chau2 oa2--lai5, kip kau3--teh bo5 khoa3 theh8 sim2-mih8, chu7 an2-ni chhun chhiu2 tui3 choa5-boe2 ka7 i koaN7 koan5, hiu3 tit8-khi3, tiam3 thau5-khak boe2 hui chit8 lian3, eng7-iau2 chit8 chhiu2 chho3 kam-chia3 e5 chia3-to chu7 an2-ni ka7 i sut-khi3, hit boe2 choa5 chu7 an2-ni hou7 i phut choe3 nng7 koeh8, hiat tui3 hng5-goa7 chhiu7-phe3 na5-a2 hit peng5 koe3-khi3.  Ka-chai3 chha chit8 tiam2-tiam2-a2, na7 bo5 Eng2-hok lai5, Chhiu-kui3 ah chiau3 khoaN3 e7 hou7 ka7-tioh8 e5 khoan2.  Kau3 choa5 phah-si2 liau2, tai7-ke chiah chhio3--chhut-lai5.  Tng-si5 kin2-tiuN kap hit e5 eng-hiong5 hi3-kek8-seng3 e5 tiuN5-bin7 (英雄戲劇性的場面) sit8-chai7 ia7 kiaN, ia7 ho2 chhio3.  Hiah e5 cha-bou2 gin2-a2-phoaN7 put-ti put-kak che5-siaN hoah kong2 “Chhiu-kui3-che2, ka-chai3 lin2 Eng2-hok hiaN kiu3--li2.”  Bo5 phah-sng3 e5 tiong-kan, soa3 chiong Eng2-hok kap Chhiu-kui3-ah nng7 e5 lang5 e5 mia5 kio3 liam5 cho3-hoe2, ji5-chhiaN2 hit tiong-kan koh ke he7 chit8 ku3 “Lin2,” hian2-beng5 lang5 soa3 chiong Eng2-hok-ah ka7 i sng3 choe3 A-thiam-peh in ke-lai7 e5 chit8 e5 lang5 e5 khoan2.  Eng2-hok-ah thiaN chit8 e7 soa3 khia7--teh gang7-gang7, bin7 ang5-ang5, kam2-kak hi7-a2 chin sio, bin7 chin hoat-hong7, sim-thau5 phok8-phok8-chheng2, sim-lai7 u7 be7-hiau2 kong2 e5 hoaN-hi2 kap boan2-chiok-kam2, chit8 bin7 kam2-kak chin phaiN2-se3, tui3 Chhiu-kui3 sio2-chia2 chin put-chu7; na2 thang kong2, “Chhiu-kui3-che2 ah, ho2 ka7-chai3 lin2 Eng2-hok hiaN,” thiaN liau2 sim......... be7-hiau2 kong2.  Hai7-si2 Chhiu-kui3 sio2-chia2 bin7 ia7 oat8 bo5 lou7, chit8 e5 bin7 ia7 si7 ang5 kong3-kong3.  Na7-si7 sim-lai7 ia7 u7 be7-hiau2 heng5-iong5 e5 khoai3-kam2, kap kam2-kak ti7 i e5 sin-piN u7 kho3-tit chu7 e5 lam5-seng3, chin-chiaN3 si7 eng-hiong5 khi3-khai3 e5 lang5.  ThiaN lang5 kong2, “Lin2 Eng2-hok hiaN,” sou2-i2 i bo5 i3-sek, tui3 chhui3 in3 hiah e5 cha-bou2 gin2-na2 phoaN7 kong2, “Lin2 tioh8-kau5 lah.”  Jian5-au7 eng7 bun2-chhio3 e5 bin7, taN-thau5 khi2-lai5 thau khoaN3 Eng2-hok-ah.  Eng2-hok-ah si7 chit8 khou chhai7 chhai7, be7 su khi3 hou7 tian7 tian7-tioh8, kim-kim teh khoaN3 Chhiu-kui3-ah e5 tong7-chok.  Sou2-i2 put-ti put-kak nng7 e5 si3 lui2 bak8-chiu e5 si7-soaN3 soa3 it-ti3 kau-chhe ti7 chit8 e5 i3-gi7 koh-khah chhim-tng5 tiN-bit8 e5 hoan3-siong2 tiong.  Tui3 hit jit8 khi2, Eng2-hok-ah na2 chun2 kam2-kak chu7-hu7 i u7 po2-hou7 Chhiu-kui3-ah e5 gi7-bu7.  Ia7 Chhiu-kui3-ah am3-am3 ia7 kam2-kak ai3 kap Eng2-hok-ah chhin-kin7, thang tit-tioh8 i po2-hou7 e5 khoan2-sit.  Nng7 e5 chiu7 na2 seN-chhut chhin-bit8-kam2.

5. HOAN-HI2 E5 BAK8-SAI2.
Toa3 iok poaN3 goeh8-jit8 au7 khang-khoe3 lioh8-a2 khah eng5, Eng2-hok-ah chiu7 siuN7 kong2, taN khah bo5 pek-kang lah, tai7-khai3 A-thiam-peh kaN2 m7-koh chhiaN3--i lah.  Tui3 an2-ni u7 chit8 cha2 khi3, i chiu7 siuN7 beh kap A-thiam-peh in saN-si5, koh khi3 pat8-ui7 chhoe7 khoaN3 u7 sim2-mih8 kang thang choe3 a2-bo5?  A-thiam-peh, A-thiam-m2 nng7 lau7 chin ho2-i3 tit8-tit8 ka7 i lau5.  Ki5-sit8 i tiam3 liau2 si7 chin ai3 tiam3.  Sim-te2 si7 teh siuN7, na7 e7-tit tiam3 chia khah-ku2, m7-si7, beh si7 e7-tit eng2-oan2 tiam3 chia m7 chin ho2.  M7-ku2 ka-ki7 siuN7, beh-thai2-u7 kau3 chit ho7 chu-keh thang hou7 lang5 lau5 ti7 chia khah ku2, a2-si7 eng2-oan2 tiam3 chia.  Goan5-in, (1) Ka-ki7 siuN7 goa2 si7 toaN-sin-han3, si7 liu5-li5 sit-sou2 e5 kou-ji5, （流離失所的孤兒）na2 e7 u7 lang5 ian5 neh.  (2) Chiah nih san3, seng-khu tng7 poaN3-bun5, kong2 khah kian3-siau3, ia7 bo5 saN-a2-khou3 thang oaN7.  Ti7 chia3-hng5 soaN-phiaN5 choe3 kang siong5-siong5 thng3-pak-theh, hit-nia2 lai7-saN tiaN7 thng3 khi2 lai5 soaN-kheN-a2 se2-se2 leh, phi tiam3 chhiu7-phe3 na5-a2 teng2 hou7 i ta, kau3 beh to3-khi3, chiah8 koh theh8 lai5 chheng7.  Bo5 thang oaN7 e5 pou7-hun7, sit8-chai7 chheng7 kau3 be7 kong2-tit e5 kiaN-lang5 koh phaiN2-bi7.  Ki5-sit8 sim-te2 ka-ki7 chap8-ji7-hun e5 ut-i3, koh loe2-chi3.  M7-ku2 koh chit8 bin7, kam2-kak ti7 A-thiam-peh e5 tau, sou2 hiong2-siu7 tioh8 chit-khoan2 ka-teng5-tek jin5-cheng5 un-loan2 e5 khi3-hun, si7 it-seng thau5 chit8 pai2 sou2 tu2-tioh8--e5.  Lak8-hoe3 bo5 lau7-pe7, chap8-hoe3 bo5 lau7-bu2, kau2-hoe3 khi3 ka7 lang5 chhi7-gu5, ti7 au7-chek e5 tau hou7 lang5 khou2-tok8, khi3 chhi7-gu5-a2 e5 si5 khun3 gu5-tiau5; chit8 hang7, chit8 hang7 na2 chau2-be2-teng, long2 ti7 i e5 thau5-nau2 lai7 koh chhut-hian7.  Ti7 chia chaiN2-iuN7, A-thiam-peh khoan2-thai7 i na2-chun2 ke-lai7 lang5, tak8 saN-tng3 kap A-thiam-peh choe3-hoe2 chiah8, tek8-piat8 na7 le2-pai3-jit8, siong5-siong5 lian5 A-thiam-m2, kap Chhui-kui3-ah ia7 tai7-ke choe3-hoe3[choe3-hoe2] chiah8, thang pi7-pan7 choe3-hoe2 khi3 siu2 le2-pai3, sit8-chai7 oan5-choan5 na2 chit8-ke lang5.  Chit8 sut-a2 tou bo5 khoaN3-khin--i e5 i3-su3.  Koh chit8 hang7 hou7 i sou2 m7-bat tu2-tioh8 e5 su7, chiu7-si7 mui2 am3 e5 ka-teng5 le2-pai3.  Tai7-ke choe3-hoe2 gim5-si, thak8 Seng3-keng, ki5-to2 hit e5 keng3-khian5 e5 khong-khi3; tek8-piat8 A-thiam-peh u7 chit8 e5 sip8-koan3, chiu7-si7 khui-thiah Seng3-keng tiong kui2-ku3 ka3-si7, bian2-le7 e5 oe7.  I si7 chit8 ui7 the3-jim7 e5 lau7 tiuN2-lo2, na7-si7 i e5 jiat8-sim, kap keng3-khian5 chin thang hou7 lang5 choe3 bou5-iuN7.  Koh chit8 hang7 hou7 i in3-siong7 chin chhim-khek--e5, chiu7-si7 Chhiu-kui3 sio2-chia2 e5 gim5-si, hit e5 siaN e5 sui2, chheng-liang7, oan2-choan2, koan5, ke7, oe7-ku3 hun-beng5, koh hit e5 gim5-si e5 thai3-tou7 khian5-seng5, kiong-keng3, m7-si7 cha2 i ti7 Thian-thian-lok8, Chhian-li2-ian5, Ban7-li2-hong5 sou2 thiaN-tioh8 hiah e5 ki-lu2, a2-si7 ia2-ke sou2 teh chhiuN3 e5 khek, a2-si7 liu5-heng5 koa sou2 e7 pi2--tit e5.  I ka-ki7 m-bat-ji7, koh bo5 oh8, na7-si7 thiaN A-thiam-peh in chit8-ke teh gim5, sit8-chai7 u7 be7 kong2 tit e5 kam2-kek.  Tek8-piat8 u7 chit8 mi5-hng, thak8-tioh8 chit8 cham7 kou3-su7 kong2, Ia5-sou teh chhoe7 chit8 chiah phah-m7-kiN3, kiaN5 be5-lou7 e5 iuN5, koh kong2 hong3-tong7-chu2 e5 phi3-ju7, lau2-sit8 kong2 i am3-chiN7 lau5 chin-che7 bak8-sai2.  Tong5-si5 thiaN-kiN3 in chhiuN3, “......Chi2-u7 chit8 chiah be5 ti7 soaN-kan, li7-khui iuN5-tiau5 bo5-lou7.  Be5 ti7 soaN-nia2, pian3 kiaN5 hong-pou, Bo5 siu7 liong5-bok8 koan2-li2 chiau3-kou3......”  I thiaN chiah e5 oe7, chit8 si5 siuN7 kong2 hit chiah be5 iuN5 chiu7-si7 i pun2-sin, thau5 aN3-aN3, bak8-sai2 hou3 m7-khui, kin2 ke2 chhut-khi3 phui3 tham5, soa3 khi3 chhek-sou2 hau2 chit8 khun3, bak8-sai2 chhit-chhit beh chiah koh jip8--lai5.  I liah8-chun2 lang5 m7-chai, bo5 lang5 khoaN3-kiN3 leh.  A-thiam-peh, A-thiam-m2 bak8-chiu he-he lau7-lang5-ke, bo5 kam2-kak ia7 bo5 tek-khak, na7-si7 thai2 phian3 Chhiu-kui2-ah e7 tit koe3, Chhiu-kui3-ah li7-hai7, kui2-thau5 kui2-nau2, tiaN7-tiaN7 tou teh koan-chhat i e5 heng5-tong7, ji5-chhiaN2 tui3 sim-te2 teh koan-sim i e5 tai7-chi3.  Put-ko3 chit e5 cha-bou2 gin2-na2 si7 chin cheng3-keng, peng5-si5 m7-bat hih-hiauh, hoan7-su7 tai7-tai7 toan7-toan7.  I chiu7 khoaN3 i lai5 in tau, kui chap8-jit8 ia7 m7-bat oaN7 saN-a2-khou3, lai7-saN kiaN lang5 koh phoa3-phoa3, si7 li7-iong7 jit8-iam7 thng3 khi2 lai5 tiam3 khe-a2-te2 se2 lai5 phak8, beh to3-khi3 koh chheng7 loh8-khi3--e5.  I chiu7-si7 put-jim2-sim, koh jip8-mng5 ia7 bo5 khoaN3-kiN3 i u7 pau-hok8-a2, liong7-pit seng-khu si7 chu7 chheng7 hit-su, ki5-u5 bo5 lah.  Sou2-i2 i ti7 kui2-na7-jit8 cheng5, chhut-khi3 Sin-hoa3 ke-a2 tui3 be2 chhiu7-chi5 e5 lang5 sng3-siau3 e5 si5 chiu7 u7 ka7 i be2 nng7-su lai7-saN, lai7-khou3 to3--lai5, na7-si7 chhoe7 iau2-boe7 u7 chit8 e5 ki-hoe7, m7-kaN2 kong2 chhut--lai5, ia7 keng3 koh-khah m7-kaN2 hiahN hou7 i oaN7.
Kau3 chit si5 khoaN3 i sio-si5 beh to3-khi3, ia7 in lau7-pe7 tit8-tit8 ka i lau5.  Ki5-sit8 i si7 bu5 ka kho2-kui, tui3 chia chhut-khi3 lian5 kin-mi5 m7-chai beh khi3 to2-ui7 an-bin5 tou m7-chai.  Ti7 chia in khoan2-thai7 i choe3 lang5-kheh, ti7 lang5-kheh keng-a2 khun3.  I soa3 hut-jian5 koh siuN7 tioh8, “Chi2-u7 chit8 chiah be5 ti7 soaN-kan, li7-khui iuN5-tiau5 bo5-lou7.”  Soa3 kim3 be7 tiau5 soa3 hau2 chhut--lai5, A-thiam-peh tioh8 chit8 kiaN, koaN2-kin2 ka7 i an-ui3, chiah mng7 i tau3-ti2 i e5 sin-se3 si7 chaiN2-iuN7?  I chiah it-gou7, it-chap8, tui3 si2 lau7-pe7 kong2-khi2, kong2 kau3 lai5 in tau ui5-chi2 e5 khou2-keng2 sit8-cheng5 hou7 in thiaN.  A-thiam-peh, A-thiam-m2, lian5 Chhiu-kui3 Sio2-chia2 ia7 kim3 be7 tiau5, tai7-ke tui3 i chap8-ji7-hun e5 tong5-cheng5, soa3 si3-e5 hau2-hau2 choe3 chit8 tui.  Hit-si5 A-thiam-peh chhut-siaN kong2, “TaN lan2 tai7-ke kui7-loh8 lai5 ki5-to2.”  Tai7-ke chiu7 long2 ui5-ui5 kui7-loh8 ti7 thiaN-nih lai5 ki5-to2.  Hit e5 i3-su3 si7 kong2 kiu5 Siong7-te3 kiu3 chit e5 chheng-lian5, the3 chit e5 chheng-lian5 khui-lou7.  SiaN siaN, ku3 ku3 chin-chiaN3 si7 keng3-khian5, chhin-chhiat, u7 moa2-moa2 e5 thiaN3-sim.  Ki5-to2 soah khi2-lai5, A-thiam-peh chiah khui-chhui3 koh kong2, “Eng2-hok, ki3-jian5 si7 an2-ni, sng3 si7 bo5 chhin bo5 chhek, chi2-u7 toaN-sin, goa2 chia ia7 si7 chin khiam3 kang, chhiaN2 li2 m7-bian2 koh khi3 pat8-ui7, chu7 an2-ni tiam3 goa2 chia.  Koh goa2 ng3-bang7 li2 e7-tit kap goan2 tang5-sim pai3 Siong7-te3, ng3-bang7 Chu2 chin2-kiu3--li2.  Li2 siuN7 chaiN2-iuN7?”  Chhiu-kui3 Sio2-chia2 ia7 chan7-chhui3 kong2, “Eng2-hok-hiaN tiam3 chia lah.  Goan2 pa-pa tou an2-ni kong2.”  Eng2-hok chit8 si5 u7 kim3 be7-tiau5 e5 hoaN-hi2, siuN hoaN-hi2 soa3 koh hau2 chhut--lai5.  I si7 kam2-kak kin-a2-jit8 A-thiam-peh beh siu-liu5--i, tui3 kin-a2-jit8 i2-au7 i u7 an-ki e5 sou2-chai7.  M7-bian2 sim tiaN7 khoa3-sim, kong2 taN koh khi3 m7-chai beh khi3 to2-ui7.  Koh siang7 iau3-kin2 chiu7-si7 i kam2-kak chhin-chhiuN7 tui3 “Ah!  bo5-cheng5 peng-leng2 e5 lou7-piN, siu7 kiu3 chau2-jip8 lai5 thiaN3-thang3 un-loan2 e5 ka-teng5.”  Na2-chun2 chit8 chiah poah8 loh8 lou5-kou5-moe5 te2 peh be7 khi2-lai5 e5 kau2-a2 kiaN2, tng ti7 beh si2, koaN5 kau3 khu7-khu7-chun3 e5 tiong-kan, hou7 thiaN3 i e5 chu2-lang5, khioh i lai5 po2-sioh e5 sim-cheng5.  Kim3 be7 tiau5 chu7 an2-ni kui7 tui3 A-thiam-peh e5 bin7-cheng5 kio3 chit8 siaN “A-peh,” soa3 koh khui-siaN hau2 kau3 pi2 thau5-tu2-a2 koh-khah chham2-chheh.  A-thiam-peh kin2 ka7 i khan khi2--lai5.  Chit8 chhiu2 hoaN7 ti7 i e5 keng-thau5-teng2 kong2, “Tioh8 kam2-sia7 Siong7-te3 e5 khui-lou7.”
Tui3 an2-ni khi2--lai5, bak8-sai2 chhit-chhit-leh chiah bo5 koh hau2.

6. CHIAP-SIU7 IA5-SOu.
Hit am3 A-thiam-m2 tek8-piat8 pan7 khah chhiN-chhau, ia7 thai5 ke, kio3 bok8-su lai5 saN-kap chiah8; bok8-su soa3 ti7 hia ka-teng5 le2-pai3, eng7 che7-che7 to7-li2 lai5 an-ui3, kong2 hou7 Eng2-hok thiaN.  Eng2-hok siu7 chin toa7 e5 kam2-kek.  Le2-pai3 soah, bok8-su to3-khi3.  A-thiam-m2 chiong Chhin-kui3-ah ui7-tioh8 Eng2-hok-ah sou2 be2 e5 lai7-saN lai7-khou3 hiahN hou7 i thang oaN7, chiu7 kio3 i khi3 se2 seng-khu, kam2-kak thong-ke toa7 hoaN-hi2, sui-bong2 long2 bo5 leng7-goa7 piau2-si7 sim2-mih8 i3-su3, na7-si7 kam2-kak lai7-bin7 ke chit8 e5 lang5, hit e5 sim-cheng5 u7 chhin-chhiuN7 pe7-kiaN2 e5 chhin.  Keh-jit8 A-thiam-peh theh8 50 khou (Jit8-pun2 si5-tai7 e5 chiN5) hou7 Eng2-hok, kio3 i khi3 Sin-hoa3 ke-a2 khi3 be2 e5, boeh8, a2-si7 chian2 pou3 to3-lai5 choe3 saN-khou3 thang the3-oaN7.  I lai5 tiam3 hia 15 jit8 ku2, na7 chiau3 sng3, chiah8 thau5-ke, si7 be7 kham-tit nia2 kau3 hiah che7 chiN5, na7-si7 A-thiam-peh bo5 kap i ke3-kau3.  I chiu7 khi3 be2 chit8 siang sin phang5-pou3 e5, be2 nng7 siang boeh8, koh chian2 tam7-poh8 pou3 to3-lai5, chhiaN2 Chhiu-kui3 sio2-chia2 ka7 i choe3 saN.  Keh-jit8 le2-pai3 chiu7 chheng7 sin saN, sin e5, khi3 le2-pai3.  SaN hun lang5, chhit hun chng, thau5-mng5 chian2-chian2 leh, iu5 boah-boah leh, koh chheng7 chit8-e5-a2 hah8-su e5 saN-khou3, kak-tit chin ho2 khoaN3, chin-chiaN3 si7 it-piau2 e5 jin5-chai5.  Hit-hang7 kau-chhiang5 koh toa7-han3, the2-keh ho2, koh u7 lat8, chiu7 chin iaN5--lang5.  Tui3 hit si5 Eng2-hok-ah chiu7 kap A-thiam-peh cho3-hoe2 tiam3.  Eng2-hok-ah ko2-chin chin kut-lat8, tiaN5-thau5 tiaN5-boe2 cheng2-li2 kau3 chin chheng-khi3, chhu3-cheng5 au7-piah e5 li5-pa long2 koh teng5 ui5, ti-tiau5, ke-tiau5 long2 koh teng5 cheng2-li2; m7-na7 an2-ni, si3-ke3 chit8-khang chit8-khut e5 sou2-chai7 long2 thun7 hou7 i piN5.  Chit e5 ke hut-jian5 chhin-chhiuN7 tit-tioh8 sin e5 oah8-khi3, na2-chun2 chhiu7-bak8 chiap-tioh8 chhun-thiN e5 un-loan2, long2 koh puh-iN2 e5 khoan2-sit.  Koe3-khi3 A-thiam-peh ni5-lau7 lah, chu7-jian5 tak8 hang7 u7 pang3 khah bo5 chiu-chi3, lam7-lam7 lui3-lui3.  TaN ke-lai7 na2-chun2 u7 sin e5 chu2-lang5 lai5 chiang2-li2 e5 khoan2-sit, tak8 hang7 tou u7 sin e5 khi3-siong7.
Na7-si7 A-thiam-peh choe3 su7 bo5 bong2-tong2, bo5 ham5-hou5, i long2 bo5 kong2 sim2-mih8.  I chu3-sin5 tiam7-tiam7 teh khoaN3 chit e5 chheng-lian5.  Te7 it, ai3 khoaN3 i e5 sin3-giong2, u7 hoaN-hi2 chiap-siu7 Ia5-sou a2-bo5?  Phin2-heng7 u7 teng5-thau5-siN a2-bo5?  Te7 ji7, ai3 khoaN3 chit e5 chheng-lian5 e5 sim-seng3 u7 tiaN7 a2-bo5, chin-sim beh cho3-hoe2 tiam3 a2-bo5?  Ban7-ban7 koan-chhat i e5 heng5-tong7 ku2-chi2, kong2-oe7, sim-su chaiN2-iuN7?  Chhan5, hng5, soaN-phiaN5, chhu3, sui-jian5 si7 bo5 che7, m7-ku2 si7 choan5 chai5-san2, chit8 ke kho3 chiah e5 lai5 seng-oah8--e5.  Lai7-bin7 bo5 pat8-lang5, chi2-u7 Chhiu-kui3 ah, na7 e7 eng7-tit, chiu7 chiong Chhiu-kui3-ah phoe3--i, chu7 an2-ni chio jip8--lai5, ia7 choe3 beng5-leng5-chu2 e5 khoan2-sit.  Te7 saN, na7 beh an2-ni, tioh8 chhun5 Chhiu-kui3-ah e5 i3-su3, chim-chiok khoaN3 in nng7 e5 chheng-lian5 e7 hah8 a2 be7?  Nng7 e5 u7 ian5-hun7 a2-bo5?  Sou2-i2 A-thiam-peh tiam7-tiam7 long2 m7 kong2.  Khi2-thau5 si7 kong2 choe3 tng5-kang, chiah8 pian7-pian7 chit8 goeh8-jit8 30 khou, koh khi3 chiah chiau3 khoaN3.  Chhin-chhiuN7 an2-ni chit8 ni5 lian5 ku2, lai5 e5 si5 Eng2-kok-ah si7 21 hoe3 e5 oa2 chiaN5 chap8 goeh8-a2 hit si5, taN bak8-chit8-nih si7 keh-ni5 e5 oa2 11 goeh8 lah.  Chit si5 Eng2-hok-ah si7 22 hoe3, Chhiu-kui3-ah si7 21 hoe3.  A-thiam-m2 tiaN7 koaN2 A-thiam-peh, ka7 i kong2, “Lau7-e3, khoaN3 si7 tho3-tong3 lah.  Tou hou7 lan2 khoaN3 ni5-goa7 ku2 lah, khoaN3 liau2 seng3-cheng5 tou chin ho2, ia7 chin kut-lat8.”  A-thiam-peh sim-lai7 iau2 teh tan2 chit8 hang7 su7, chiu7 kong2, “Ban7-chiah leh, goa2 iau2 teh tan2 chit8 hang7 su7, na7-si7 goa2 m7 kong2-chhut, beh tan2 kau3 kau3 si5 chiah lai5 phah-sng3.”  A-thiam-m2 liah8-chun2 si7 hou7 in kap-pang5 hit jit8 ai3 ki2-heng5 kiat-hun-sek, ai3 chhiaN2 lang5-kheh tioh8 thai5-ti.  Sou2-i2 i chiu7 in3 kong2, “Lau7-e3, goa2 u7 chhun5-pan7 leh la3, li2 ia7 soa3 bo5 khoaN3-kiN3 goa2 u7 keng chit8 chiah pah chhit-peh kin e5 ti-phoe, koh ke, go5, ah chit8 tin7, li2 kiam2 bo5 khoaN3-tioh8.”  ”M7-si7 hit ho7 su7 lah.”  A-thiam-m2 sahN-thau5 m7 khi2, soa3 tiam7-tiam7 m7-kaN2 koh mng7.  A-thiam-peh ia7 chu7 an2-ni tiam7-tiam7.
Chap8-it goeh8-boe2 u7 chit8 le2-pai3, bok8-su hoat-piau2 kong2 chiok Seng3-tan3 cheng5 beh mng7 to7-li2, na7 kam-goan7 chiap-siu7 se2-le2, beh koat-sim jin7 Chu2 lai5 kui-oa2 I e5 lang5, thang lai5 po3-mia5.  Chu7 cha2 Eng2-hok chiu7 chin pi7-pan7 sim, peh8-oe7-ji7 Seng3-si, Seng3-keng ia7 long2 chin sek8, e7 hiau2 thak8 lah.  Chin-chiaN3 u7 koat-sim beh chiap-siu7 Chu2 e5 kiu3-in, sou2-i2 i chiu7 kap A-thiam-peh chham-siong5, kong2 i beh khi3 po3-mia5 mng7 to7-li2, kho2-i2 put kho2-i2.  A-thiam-peh kong2 chu7-jian5 kho2-i2, chong2-si7 iu5 li2 e5 chu7-iu5, m7-thang chhut ti7 bian2-kiong2, koh-khah m7-thang chham-chhap pat8-mih8 i3-su3.  Nia2 se2-le2, chi2-u7 chiu7-si7 hian2-beng5 li2 u7 goan7-i3 hoan2-hoe2 chiap-siu7 Ia5-sou choe3 li2 e5 Chu2, chi2-u7 an2-ni e5 i3-su3, i2-goa7 m7-thang siuN7 kong2 nia2 se2-le2 kap li2 tiam3 goa2 chia a2-si7 bo5 tiam3 goa2 chia u7 sim2-mih8 koan-he7.  Keng3 koh-khah m7-thang ui7-tioh8 hian7-chai7 tiam3 ti7 goa2 chia e5 cheng5-hun7 lai5 than3 goa2 thiaN to7-li2.  Che oan5-choan5 si7 chhut tui3 li2 e5 chu7-iu5 i3-chi3, chu7-hoat-tek, chu7-kak tui3 leng5-hun5 ech5in-kiu3 u7 su-iau3 chiah thang.  Eng2-hok-ah kau3 chia chap8-hun beng5-pek8 to7-li2, chin-sit8 chai Chu2 Ia5-sou i2-goa7 peng3 bo5 pat8 e5 chin2-kiu3.  Ia7 chhim-chai Siong7-te3 e5 thiaN3, chiu7 koat-sim po3-mia5, siu7 mng7 to7-li2.  Ti7 hit ni5 e5 12 goeh8 23 hit le2-pai3, chiu7 siu7 chiap-lap8, nia2-siu7 Se2-le2, soa3 siu7 chiap-chiu7 Seng3-chhan.  TaN A-thiam-peh sou2 teh tan2 e5 m7-si7 pat8-mih8, chiu7-si7 chit hang7, chiu7-si7 ai3 chai i ko2-chin oe7 choe3 chin-sit8 e5 Ki-tok-tou5 a2-be7.  Na7 e7, i chiah beh chiong cha-bou2-kiaN2 Chhiu-kui3-ah phit-phoe3--i.  TaN Eng2-hok-ah ko2-jian5 nia2 se2-le2 jip8 seng3-hoe7 lah.  Hit si5 A-thiam-peh chiu7 chin hoaN-hi2, ka7 A-thiam-m2 kong2, goa2 sou2 tan2 e5 chiu7-si7 chit tiam2.  A-thiam-m2 chiah chhio3 chhut-lai5 kong2, “Lang5 ia7 e7 chai, li2 tou m7 ka7 lang5 kong2, li2 na7 khah-cha2 kong2, goa2 ma7 khah-cha2 kio3 i khi3 mng7 to7-li2.”  A-thima-peh kong2, “An2-ni tou bo5 sit8-chai7, si7 ai3 hou7 i chu7-hoat-tek liau2-kai2 Chu2 e5 chin2-kiu3, ui7 beh chhoa7-bou2 tit ke-hoe2 e5, tou be7 eng7-tit.”  “Li2 long2 si7 an2-ni, hiah-nih teng2-chin.”  “Si7 ouh, lan2 cha-bou2-kiaN2 chi2-u7 chit8 e5 na7-tiaN7, koh it-chhe3 beh kau-tai3 i, m7-thang lo2-chho2.”  “TaN i ka-ki7 kam-goan7 khi3 mng7 to7-li2, koh hou7 li2 ka7 i kong2 kau3 hiah beng5 lah, an2-ni m7 tou ho2 lah, m7-siaN2 ?”  “Iau2-boe7 leh, lau7-e3, kin2 phang2 bo5 ho2-se, kin2 ke3 bo5 ho2 ta-ke, li2 si7 m7-bat thiaN-tioh8 si7 bo5?  Li2 kan-ta lak8-lak8-chhoah.  Li2 m7-tioh8 koh mng7 lan2 cha-bou2-kiaN2 khoaN3 i beh bo5?”  “Ai3-o3, li2 chiaN5 tit8 ou3, lau7-e3, li2 ia7 bo5 khoaN3 nng7 e5 hiah u7 oe7 kong2, tang5 chhut, tang5 jip8, nng7 e5 hiah sio the2-thiap, saN pang-chan7 lai5 cho3-hoe2 choe3 khang-khoe3.”  “Sui-bong2 si7 an2-ni, ma7 tioh8 ka7 i mng7 khoaN3 leh, chun-tiong7 kiaN2 pun2-lang5 e5 i3-kian3.”  Tui3 an2-ni chiu7 thau kio3 kiaN2 Chhiu-kui3-ah lai5 mng7.

7. KHOu2-POE.
Hit am3 thau kio3 Chhiu-kui3-ah khi3 piN-a2-thau5 ka7 i mng7, Chhiu-kui3-ah thau5-khak chhih-chhih kian3-siau3 kian3-siau3 in3 in a-pa kong2, “Lin2 na7 khoaN3 ho2 chiu7 ho2,”  A-thiam-peh kong2, “An2-ni beh thai2 e7 eng7-tit, boeh tioh8 in3 boeh, m7 chiu7 in3 m7, ia7 e7-tit kong2, goan2 na7 khoaN3 ho2 chiu7 ho2, ia7 m7-si7 pa5 ka-ki7 beh ke3 lah,” tit8-tit8 beh tan2 i in3, kai-chai3 A-thiam-m2 khah e7 hiau2 kong2, “Li2 ma7 m7-thang an2-ni, an2-ni lan2 chiu7 bat lah, ia7-tioh8 pek lang5 in3 boeh, m7.”
Chia an2-ha7 bian2 koh kong2, kong2 kau3 Chhiu-kui3-ah ki2-jian5 hoaN-hi2, ti7 hit ni5 e5 ni5-boe2 chiu7 ka7 in nng7 e5 seng5-hun, ko2-chin thai5 ti chhiaN2 kheh, thong kau3-hoe7 ui7 in toa7 hoaN-hi2, chiah e5 su7 bian2 siong5-se3 kong2, chit8 ke hoaN-thau5 hi2-bin7, chhiong-moa2 khoai3-lok8 e5 khi3-hun.
Bian2 loa7-ku2 keh chit8 ni5, thau5-chiuN7-a2 kiaN2 chiu7 chhut-si3, chiu7 ka7 i ho7-mia5 kio3 choe3 “Lan5-eng,” thng5 heng5 goa7 kong, chiah8 goa7-kong e5 siN3, chiu7 kio3 i choe3 “Bok8 Lan5-eng” (穆蘭英).  Lan5-eng saN hoe3 e5 si5, put-heng7 A-thiam-peh jiam2-tioh8 kip-seng3 e5 hi3-iam7, chiu7 li7-khui se3-kan, hiong2-siu7 65 hoe3, chit8 ke ui7-tioh8 i chin iu-bun7, na7-si7 A-thiam-peh pun2-lang5 chin peng5-an, chin boan2-chiok, hian2-beng5 chin kam2-sia7 Chu2 e5 khoan2-sit lai5 to3-khi3.  
Keh ni5 te7-ji7 cha-bou2-kiaN2 “Lan5-hiong” chhut-si3, sim chin ai3 cha-pou--e5, na7-si7 iu5-goan5 seN cha-bou2--e5, m7-ku2 chit e5 gin2-na2 chhut-si3 seN-chiaN5 kap lang5 bo5 siang5, phiN7, bak8, chhui3 chin sui2, phiN7 koan5 koh chiam, bak8-chiu toa7 lui2 koh teng5-sun5, chhui3 se3-e5, chhui3-tun5 chin poh8-tiah, hiN7-a2 tong5-ng-tui3, chhui3 e7-tau2 hui5-hui5, chin-chiaN3 u7 ho2 mia7-siong3 e5 khoan2-sit.  Sou2-i2 Eng2-hok so2-ah khoaN3 liau2 chin hoaN-hi2.  A-ma2 khoaN3 liau2 chhio3 bi-bi.  Chit e5 cho7 kap lau7-pe7 siang7-seN3, chiu7 kio3 i choe3 “Li2 Lan5-hiong” (李蘭香), chiu7-si7 lan2 sou2 kong2, choe3 goa7-kho e5 hou7-su7 pan-tiuN2 e5 “Lan5-hiong-che2”.  Lan5-hiong Sio2-chia2 si3-hoe3 hit ni5, in lau7-bu2 koh khioh chit8 e5 sio2-moai7, ka7 i mia5 kio3 “Lan5-ji5” (蘭兒).  Na7-si7 bo5 phah-sng3 chin put-heng7, Eng2-hok-so2 ti7 goeh8-lai7 28 jit8 chiu7 li7-khui se3-kan.  ThiaN kong2 hit e5 goan5-in chiu7-si7 in-ui7 ti7 soaN-lai7, bo5 gau5 e5 san2-po5, si7 eng7 thou2 khioh-chia2-ma2.  Teh khioh e5 si5, kio3 i lang5 loh8-lai5 bin5-chhng5-kha, eng7 ke7 i2-thau5-a2 tian-to3-peng2 khng3, lang5 chiah che7 tiam3 i2-a2-kha e5 teng2-bin7, be7 su na2 teh heng5-hoat8, chit8 pian3 koh chit8 pian3, khah theng5 kio3 i khi2--lai5, pak-tou2 na7 thiaN3, chiu7 kio3 i koh loh8-khi3 che7, an2-ni chhia-poah8-peng2; kau3 eN-a2 chhut-si3 e5 si5, e-aN2 chin toa7-han3, ia7 be7-hiau2 eng7 chhiu2 khi3 sin5, ka7 i po2-hou7, kan-ta theng3 i chu7-jian5; seN liau2-au7 lang5 chin loan2-jiok8, ia7 be7-hiau2 eng7 sim2-mih8 khah ho2 e5 chiau3-kou3; au7-lai5 thiaN kong2 si7 thai-i bo5 chiau5 chhut--lai5, khioh-chia2-ma2 ia7 m7-chai.  Lang5 kong2 ui na7 chhut--lai5, tioh8 iuN2-chui2 lai5, eng7 ui khng3 ti7 chui2-te2 lai5 siong5-se3 kiam2-cha, khoaN3 u7 chiau5 chhut--lai5 a2-bo5?  Na7 u7 khih-kak, a2-si7 koh-iuN7, tek-khak tioh8 chhiaN2 hu7-kho e5 i-seng lai5 chin2-
chhat.  Bo5, chhin3-chhin3 chhai2-chhai2 pau-pau khi3 hiat-kak8, au7-lai5 tiau5 ti7 lai7-bin7 e5 kiaN-lang5 hoat-chhau3 u7 tok8, tui3 an2-ni chiN-koaN5, chiN-jiat8, ia7 be7-hiau2 kin2 khi3 jip8-iN7, sim2-mih8 kong2 si7 leng2-tioh8, kin2 koan3 kiuN-bo2-te5, kong2 beh hou7 i hoat-kam2, sit8-chai7 chin kai-si2.  Thai2 e7 thai-i bo5 chiau5 chhut--lai5, goan5-in kong2 si7 khioh-chia2-ma2 beh tian2 chhiu2-toaN7, kong2 tioh8 ai3 kin2 liah8-ui, ui kau3 u7 chit8 e5 si5-kan, i chu7-jian5 e7 pak-li7 chu2-kiong, na7 kau3 si5-kan koe3 siuN-ku2 khiok u7 gui5-hiam2, chong2-si7 m7-thang siuN-kin2 ka7 i nge7 khiu2.  Chit pai2 chiu7-si7 nge7 khiu2, sou2-i2 u7 tiau5 chit8 sio2 pou7-hun7 ti7 lai7-bin7, chiah e7 ti3-kau3 gou7 tioh8 seN3-mia3.
Ah!  Sit8-chai7 chin kho2-lin5, chiah-nih chiaN5-mih8 e5 chi2-moai7 kap tiong7-hu khiN5-khiN5 khip8-khip8, kan-kan khou2-khou2 lai5 khiN5-ke, jiat8-sim sin3 Chu2, hu-chhiong3 hu7-sui5, chit8 e5 bi2-boan2 e5 Ki-tok-tou5 ka-teng5, an2-ni ui7-tioh8 bo5 i-hak8-siong7 e5 siong5-sek, m7-tioh8 e5 chhu2-ti3 lai5 sit8-loh8 chit8 e5 lang5.  Hit ni5 Eng2-hok-hiaN tu2-chiah 30 hoe3, Eng2-hok-so2 tu2-a2 chiah 29 hoe3, sit8-chai7 chin kho2-lin5, pang3 3 e5 kiaN2, chit8 e5 7 hoe3, chit8 e5 4 hoe3, chit8 e5 tu2 chhut-si3.  Tong-si5 Lan5-hiong sio2-chia2 chiu7-si7 tu2 4 hoe3.  Eng2-hok-so2 si2-loh8, chit8 ke soaN3 phun2-phun2, kai-chai3 lau7 tiuN7-m2-a2 iau2 chin khong-kian7 thang ka7 i tau3 io hiah e5 gin2-na2, iu7 khah-tit tiap-ah.  Na7 bo5 sit8-chai7 chham2 bo5 lang5 chai.
ThiaN-kiN3 Eng2-hok-so2=Chhiu-kui3-ah beh tng7-khui3 e5 si5, tui3 Eng2-hok-ah e5 chhiu2 giu2 tiau5-tiau5, hian2-beng5 hit e5 saN-thiaN3 e5 tiN-bit8 m7-kam pun-khui, chiah choe3 ang-bou2 thau5-boe2 9 ni5 si7 8 ni5 chiok, pang3 3 e5 se3-kiaN2, chit8 e5 chiah toa7, chit8 e5 hiah toa7, bok8-koai3 sim kan-khou2.  Na7-si7 Siong7-te3 e5 chi2-i3 be7 thang i5-ek8, bok8-su-niu5 kap chhu3-piN e5 chi2-moai7 tai7-ke ti7 chhng5-cheng5 bo5 m7 long2 lau5 bak8-sai2.  A-thiam-m2 ia7 siuN7-khi2 A-thiam-peh e5 su7, chiu7 kim3 be7 tiau5 chau2-khi3 chau3-kha chhngh-chhngh hau2.  Kau3 hit mng2 pou oa2 4 tiam2 lian5, Eng2-hok-so2 chiu7 an-jian5 to3-khi3.  Keh jit8 chhut-chong3, thong kau3-hoe7 bo5 m7 ui7-tioh8 i lau5 bak8-sai2.  Eng2-hok-hiaN chhu2-au7 ka-chai3 bo5 ui7-tioh8 an2-ni lai5 loe2-chi3, leng2-sim.  Iu5-goan5 ke3-siok8 jiat8-sim hok8-sai7 Chu2, i e5 tiuN7-m2 kin-ni5 sui-jian5 si7 60 goa7 hoe3, soaN-nih lang5 sin-the2 iau2-ku2 chin iong2, chin gau5 thiaN3 hiah e5 sun-a2, sou2-i2 put-chi2 choe3 Eng2-hok-hiaN e5 pang-chan7.  ThiaN-kiN3 Eng2-hok-so2=Chhiu-kui3-ah beh tng7-khui3 e5 si5, kau-tai3 kui2-na7-ku3 oe7, chiu7-si7 kong2, tioh8 the3 i sioh hiah e5 kiaN2, kap iu2-hau3 lau7-bu2, koh tioh8 jiat8-sim khiN5-tiau5 ti7 Chu2, Chu2 tek-khak beh si-un.  Hit-si5 Eng2-hok-ah bak8-sai2 si3-lam5-sui5, ku3-ku3 ka7 i in3 ho2, tim3-thau5 lai5 an-ui3 i, au7-lai5 Eng2-hok-so2 e5 bin7 tng2-chhio3, kong2, “Chu2 lai5 lah, Chu2 lai5 lah, tai7-ke chhiaN2 !”  Kong2 soah chu7 an2-ni koe3 khui3.
Sui-jian5 si7 an2-ni, m7-ku2 be7 bian2-tit u7 jin5-cheng5 e5 iu-bun7.  Cheng5 na7 chhut-mng5, gin2-na2 kau-tai3 lau7-bu2 io, chit8 tui3 hu-hu7 koe-leh8-a2 ti3-teh, chit8 e5 giah8 ti-thau5, chit8 e5 taN pun3-ki, tang5-chhut tang5-jip8, jit8-am3 chiah toa7-taN3 taN tng2-lai5, chhio3 gi7-gi7, hoaN-hoaN hi2-hi2, taN hut-jian5 piN3 choe3 thian-gai5 e5 kou-gan7, kou-toaN chit8 chiah sim iu-bun7.  Kau3 hng5-nih, chhan5-nih, kau3 phiaN5-teng2 khoaN3 tioh8 eng2-koe3 choe3 hoe2 che7 e5 chioh8-thau5, choe3 hoe2 bih-ng2 chiah8 tiong-tau3 e5 png7-pau e5 sou2-chai7, put-ti put-kak bak8-sai2 tou lian3 chhut--lai5.  U7 si5 khia7 teh, kha sng chhiu2 nng2, gang7-gang7 sin5-sin5, soa3 m7-chai beh an2-choaN2, u7 si5 thou2 toa7-khui3, ka-ki7 chit8 e5 khi3 bong7-nih hau2-hau2 leh, kam2-kak sim na2-chun2 khah khin-sang.  In-ui7 bong7 si7 tai5 ti7 ka-ki7 e5 phiaN5 e5 piN-ah, chiu7-si7 cheng5 chho3 kam-chia3, i phah-si2 choa5 hiat khi3 e5 sou2-chai7; m7-chai kong2 bak8 chit8-nih, hit si5 chheng-lian5 sui2 e5 bin5-bang7 ia7 i2-keng chiaN5 choe3 koe3-khi3 lah.
Bat an2-ni kim3 be7 tiau5, hut-jian5 giah8-thau5 khoaN3 thiN, khoaN3 thau5-khak teng2 e5 hun5, kam2-kak na2-chun2 ai3-chhe Chhiu-kui3-ah khia7 ti7 hia teh khoaN3 i toaN-sin ti7 phiaN5-nih teh choe3 kang, soa3 hau2 chhut--lai5 khui siaN kong2, “Kui3-ah!  Li2 kin-a2-jit8 thai3 kam pang3 goa2 ti7 chia, sou2 thiaN3--e5 ......” hau2 tit kau3 be7 chhut-siaN e5 chhiN-chham2, u7 si5 bat chu5-chu5 liu5-loan5 ti7 bong7-piN, kui poaN3-jit8 m7-chai thang choe3 kang.  Na7-si7 ka-chai3 si5-jit8 kin2-koe3, sim-cheng5 na2 leng, na2 khah siu7 an-ui3.  Na7-si7 u7 chit8 hang7, lang5 siong5-siong5 kou2-bu2 i koh chhoa7, in-ui7 tai7-ke khoaN3 i sin3-giong2 ho2, phin2-heng7 ho2, koh tui3 i jip8-mng5 ka-teng5 keng-che3 na2 ho2, ia7 u7 koh hak-chhan5 kap soaN-phiaN5, koh chit8 bin7 khoaN3 i chiah 30 hoe3, cha-pou-lang5 khoaN3 beh an2-choaN2 khan-kiaN2.

8. POAH-LOH8 CHENG5-BANG7.
Na7-si7 Eng2-hok-hiaN hui-siong5 pa-kiat, i koat-sim m7 koh chhoa7, an3-chiau3 i e5 keng-giam7, i kam2-kak tin5 chiap bih8 si7 khun3-lan5, pat8-lang5 e5 bo2 m7 aN5 pat8-lang5 e5 kiaN2.  I na7 siuN7-tioh8 cha2 in lau7-bu2 koh ke3 e5 cheng5-heng5, i ti7 in au7-chek hia sou2 siu7-tioh8 cheng-sin5-tek e5 thong3-khou2, i chiu7 na2 koat-sim m7 koh chhoa7.  Ki5-sit8 m7-si7 kong2 thong se3-kan au7-chek, au7-bo2 chiu7-si7 long2 phaiN2.  Chin chhut-mia5 Bi2-kok e5 chong2-thong2 A-pek-liap8-han2 Lim5-kheng2 e5 au7-bo2, pi2 chhin-seN pe7 iau2 khah e7-hiau2 liau2-kai2 i.  I ia7 it-seng iu2-hau3 i e5 au7-bo2, choe3 chong2-thong2 e5 si5, ia7 si7 bo5 pian3-oaN7 i e5 hau3-sim, bo2-kiaN2 ia7 si7 chin chhin-bit8.  Lan2 Tai5-oan5 ti7 Ki-tok-hoa3 ka-teng5 tiong khoaN3-tioh8 hit khoan2 ho2 au7-chek, ho2 au7-bo2--e5 ia7 bo5 chio2.  Na7-si7 Eng2-hok-hiaN ti7 se3-han3 kiaN liau2 jip8-sim, thou2-oe7 kong2, “KiaN phoa3-taN2 khi3 lah,” sou2-i2 lian5 kaN2 siuN7 tou m7-kaN2, lang5 tui3 teng2 po3 kau3 e7, i long2 si7 chhio3-chhio3 in3 lang5 kong2, “Chiah lai5 siuN7 khoaN3-mai7, hou7 lin2 chin to-sia7.”  Bak8 chit8-nih koe3 5, 6 ni5, lang5 chiu7 chai i bo5 i3-su3 beh koh chhoa7, tai7-ke ia7 chin chun-keng3--i, in tiuN7-m2 khoaN3 i an2-ni ia7 chin kam2-sim.
Tui3 Eng2-hok-so2 koe3-sin sng3 khi2 tu2 10 ni5 e5 7 goeh8 poaN3, hit jit8 chin joah8, A-thiam-m2 ti7 chhu3-au7 hiahN chha5, m7-chai chaiN2-iuN7 sio koe7-kha soa3 poah8 loh8-khi3, thau5-khak siang3 tui3 chioh8-thau5 loh8-khi3, tai7-khai3 si7 nau2 chin2-tong7, a2-si7 nau2-kin tng7-khi3, in-ui7 i chin hoat-hok, peng5-si5 hiat-ap ia7 chin koan5, tiaN7 kio3 thau5-khak gong5, sou2-i2 hun7-khi3 chin ku2, kiu3 cheng-sin5 chhiaN2 i-seng lai5 khoaN3, siu-jian5 u7 chu3-sia7, chiah8 ioh8 long2 bo5 kong-hau7, lang5 bin5-bin5 bo5 siaN2 chai lang5, an2-ni u7 jit8-goa7 chiu7 li7-khui se3-kan.  TaN chia m7-bian2 siong5-se3 kong2.  Kong2 Eng2-hok-hiaN hit ni5 tu2 40 hoe3.  TaN ka-chai3 toa7 cha-bou2-kiaN2 Lan5-eng ia7 17 hoe3 lah, tai7-khai3 ke-lai7 e5 su7 tou long2 e7-hiau2 choe3, sou2-i2 bo5 kam2-kak sim2-mih8 toa7 khun3-lan5.  Te7-ji7 cha-bou2-kiaN2 Lan5-hiong 14 hoe3, tu2 pit-giap8 kok-bin5 hak8-hau7, chun2-pi7 beh kho2 chhou-tiong.  Te7 saN cha-bou2-kiaN2 Lan5-ji5 11 hoe3, kok-bin5 hak8-hau7 saN lian5 thak8 liau2 beh koe3 si3-lian5.  Chit8 ke ia7 si7 chin lau7-jiat8, Eng2-hok hiaN chin thiaN3 chiah e5 kiaN2, chiah e5 kiaN2 ia7 chin iu2-hau3.  Toa7-che2 Lan5-eng teng2 in lau7-bu2 e5 khoeh, ia7 si7 chin oah8-tang7 gau5 pang-chan7 Chu2-jit8-oh8 kap gim5-si-pan.  Eng2-hok-hiaN siuN7 kong2 ai3 kha-chhiu2, chiu7 ti7 keh ni5 Lan5-eng e5 18 hoe3 ni5-boe2, khoaN3 u7 tu2-ho2 siang7 kau3-hoe7 e5 chheng-lian5, chiu7 ka7 i chio jip8--lai5.  Kam2-sia7 Siong7-te3 e5 an-pai5, chin-chiaN3 tit-tioh8 chin ho2 e5 kiaN2-sai3.  I ia7 chin kong-to7, chin-chiaN3 si7 ho2 pa-pah.  Chiu7-si7 chiong in tiuN7-lang5 cha2 e5 giap8, long2 teng-ki3 hou7 in toa7 cha-bou2-kiaN2, phin2 na7 seN toa7 sun, tioh8 koh thng5 chit8 e5 seN3 Bok8.  Tui3 an2-ni kiaN2-sai3 ia7 chin kam2-sim in tiuN7-lang5 e5 ho2-i3, chin iu2-hau3 khiN5 ke.  Chiah e5 tai7-chi3 an3-ha7 bian2 kong2.  
Si5-jit8 teh koe3 chin kin2, lai5 kong2 Lan5-hiong sio2-chia2 bian2 goa7 ku2 chhou-tiong chiu7 pit-giap8.  Pun2 siuN7 beh koh thak8 ko-tiong, na7-si7 in lau7-pe7 kong2 ai3 i oh8 sim2-mih8 ki7-ge7 khah ho2.  I ka-ki7 siuN7 in lau7-bu2 e7 si2, chiu7-si7 in-ui7 bo5 i-hak8 siong5-sek, sou2-i2 i chiu7 kap lau7-pe7 chham-siong5 khi3 kho2 hou7-seng.  Chin chai5-tiau7, chit8 pian3 chiu7 kho2-tioh8.  M7-na7 an2-ni, i ti7 lan2 e5 peN7-iN7 hok8-bu7 4 ni5 au7, u7 khi3 hou7 cheng3-hu2 kiam2-teng7 san2-po5, chit8 pai2 chiu7 thong-koe3, au7-lai5 ke3-siok8 koh ti7 piN7-in7 choe3 hou7-su7.  Sou2-i2 lan2 e5 peN7-iN7 chin tiong7-iong7 i.  An2-ni chiah e7 jim7 i choe3 goa7-kho e5 hou7-su7 chu2-jim7.
Pun2 kou3-su7 e5 tiong-sim chiu7-si7 tui3 chia khi2.
U7 chit8 jit8, u7 chit8 e5 hoan7-chia2 lai5 jip8-iN7, ti7 chin2-liau5-kng3 sia2 Hoa-lian5 chhi7 e5 lang5, seN3 Tan5 mia5 Chheng-choaN5, chit-giap8 sia2 siong (商).  Kin-ni5 26 hoe3, (hit ni5 Lan5-hiong sio2-chia2 si7 23 hoe3).  PeN7-mia5, ui7 phoa3 khang chhut huih.  Chin2-toan3 su-iau3 khui to.  Na7-si7 bo5 lang5 thang lai5 kou3.  In-ui7 i e5 lau7-bu2 cha2 si2, chi2-u7 chhun chit8 e5 ni5-lau7 e5 lau7-pe7, ti7 Hoa-lian5 be7 tit lai5.  Sou2-i2 it-chhe3 e5 su7, long2 ng3-bang7 hou7-su7 sio2-chia2 khoaN3-kou3.  Keng-che3 siong-tong hu3-ju7, khiok m7-si7 kong2 i ho2-giah8, si7 in7-ui7 i choe3 bou2 che3-ioh8 kong-si e5 soan-thoan5 kong2-ko3 e5 chu2-jim7, bat thak8 koe3 ko-kip siong-giap8 hak8-hau7, lun7 siong-giap8 kong2-ko3 e5 ke3-ek8, oe7-tou5, im-gak8, khau2-chai5, chin chhut-tioh, Eng-gu2 ia7 sio2-khoa2 e7 thogn.  Sou2-i2 hou7 kong-si chin tiong7-iong7.  Chit pai2 e7 ui7 chhut huih, tai7-khai3 si7 tui3 kau-che3 chiah8 chiu2 koe3 che7, bat kui2-na7 pai2 chhut chiu2; ia7 chiah8 hun, koh ti7 kong2-ko3 e5 si5 u7 si5 koe3 lo5, iau-ki sit-tng3 si7 bo5 hi-han2, tng kang-chok tiong to2 loh8--khi3--e5, sou2-i2 kong-si chin ho2-i3, kong2 beh ka7 i hok8-ioh8.  Tui3 an2-ni i khi3 chiu7 jip8 ti7 tek8-piat8-sek, kou-toaN chit8 lang5 tiam3 e5 piN7-pang5.  Jit8--si5 u7 hou7-su7 sio2-chia2 lun5-liu5 lai5 ka7 i kou3, am3-si5 khiok ia7 u7 lun5-liu5 e5 tong-tit8, na7-si7 Lan5-hiong tek8-piat8 tui3 i u7 ian5, siong5-siong5 ti7 hia kou3 i kau3 chin am3, chiah to3-khi3 siok-sia3.  Tek8-piat8 khui to hit thau5 2, 3 jit8, siong5-siong5 ti7 hia ka7 i kou3 kui mi5.  Goan5-in si7 in-ui7 i khah e7-hiau2 kou3, koh u7 chit8 hang7, na2 chun2 chit8 e7 kiN3-bin7 chiu7 u7 chit8 e5 ian5-hun7.  Au7-lai5 tai7-khai3 si7 ui7-tioh8 tong5 keng2-gu7, hou7-siong kho2-lin5, piN5-piN5 chu7 se3 bo5 bo2, sou2-i2 kong2 khi2-lai5 tai7-ke chin saN tong5-cheng5.  Kau3 khah ho2 e5 si5, Chheng-choaN5 it-hoat hian2-beng5 i ai3-bou7 Lan5-hiong e5 sim, thai3-tou7 chhin-jiat8, kong2-oe7 un-jiu5 thiN-bit8.  Peng5-si5 si7 kong2-ko3 soan-thoan5 chu2-jim7, chiau2-a ti7 thiN-teng2 poe, hou7 i sian3, tou e7 poah8 loh8--lai5, hong7-kiam3 nng7 e5 piN5-piN5 si7 teng2 e7 hoe3 e5 chheng-lian5.  Koh long2 si7 tng-si5 chheng-chhun, toaN-sin boe7 ke3, boe7 chhoa7, hou7-siong kiu5 ai3 e5 si5.  Sou2-i2 nng7 e5 cho3-hoe2, na2 ku2 na2 chhin-bit8.  Lan5-hiong khi2-thau5 si7 phau7 hou7-su7 chu2-jim7 the2-thiap hoan7-chia2 e5 sim-cheng5 lai5 chiau3-kou3--i.  Au7-lai5 chai i si7 chit8 e5 siang7 keng2-gu7, chu7 se3 bo5 bo2 e5 peng5-iu2, chiu7 seN-khi2 keng3 koh-khah tong5-cheng5 e5 sim, ai3 chiong to7-li2 thoan5 hou7 i.  Chheng-choaN5 ia7 hou7 Lan5-hiong-e5 cheng5 sou2 kam2, ia7 tui3 i jin7 koe3-khi3 hong3-tong7 seng-oah8 e5 ke3-sit.  Sun7 chit e5 phoa3-piN7 e5 ki-hoe7, chiu7 jip8-chi3 kai2-chiu2 toan7-hun.  Ia7 khai-si2 oh8 peh8-oe7-ji7.  Cheng5 bat thak8 koe3 Eng-bun5, sou2-i2 oh8 peh8-oe7-ji7 bian2 2, 3 jit8 chiu7 e7 hou, e7 thak8 Seng3-keng, Seng3-si.  Peng5-si5 tui3 im-gak8, oe7-tou5 u7 chhu3-bi7, ji5-chhiaN2 si7 kong2-ko3 ioh8-a2 tek-khak tioh8 eng7--e5.  Ki3-jian5 u7 chit ho7 sou2-iong2, oh8 gim5-si ia7 si7 chin khoai3.  Put-ti put-kak tui3 hou7-su7 hoan7-chia2 e5 koan-he7, soa3 chin3 kau3 chu7 se3 bo5 bo2 tang5 keng2-gu7, hou7-siong kho2-lin5 e5 peng5-iu2, koh chin3 kau3 poah8-loh8 thiaN3-cheng5 e5 lo5-bang7 tiong.  Nng7 lang5 ti7 thiam5-cheng7 e5 tek8-piat8-sek, bo5 pat8-lang5 ti7 hia, kau-thau5 chiap-ni2 (交頭接耳), thau5-khak sio-oa2 aN3 hi7-khang piN kong2-oe7, tam5-ai3 soat-cheng5.  Kau3 chia lai5 e5 sim-cheng5 si7 chhin-chhiuN7 hin7 sio-kiN3 e5 siuN ban7, khou2 pun-khui e5 siuN cha2.  Ui7-tioh8 an2-ni Chheng-choaN5 eng-kai nng7 le2-pai3 chiu7 e7 chhut-iN7, soa3 tiam3 kau3 saN le2-pai3 chiah the3-iN7.

9. KA-PIN LU2-SIA7 J?-HO7 PANG5.
Chheng-choaN5 beh the3-iN7 e5 cheng5 chit8-jit8 e5 e7-pou, hit-jit8 tu2-tu2 si7 Lan5-hiong e5 hioh-khun3-jit8, nng7-lang5 chiu7 saN iok kau3 Tai5-tiong kong-hng5 thit-tho5.  Tai7-ke giam2-jian5 hu-hu7 e5 chhin-bit8, ti7 kong-hng5 che7 tiap-a2-ku2, au7-lai5 khi3 chui2-goan5-te7, ji5-au7 Chheng-choaN5 chiu7 ka7 i kong2, ti7-chia kong2-oe7 bo5 li7-pian7, ban7-it na7 hou7 sek8-sai7 lang5 tu2-tioh8 chin phaiN2-se3, chiu7 chhoa7 i kau3 Ka-pin li2-sia7 khui chit8-keng pang5-keng, si3-lau5 thau5-teng2 e5 ji7-ho7 pang5.  Lan5-hoing it-seng m7-bat lai5 kau3 chit ho7 sou2-chai7, lai7-bin7 u7 iuN5-sek e5 bin5-chhng5, i-tu5, toh, i2, tian7-teng, chui2-to7, se2-bin7 e5 sou2-chai7, sio-chui2 leng2-chui2 long2 u7, chin-chiaN3 si7 su3-si7 eng3 u7 chiu7 u7 e5 siat-pi7.  Si7-eng3-seng (侍應生) an3-nai7 i kau3 pang5-keng chiong so2-si5 kau Chheng-choaN5, Chheng-choaN5 chhiaN2 Lan5-hiong i2-nih che7, chiu7 chiong mng5 so2 khi2--lai5, so2-si5 te7 tiam3 khou3-te7-a2.  Hit-si5 Lan5-hiong e5 sim u7 tam7-poh8 kiaN, m7-ku2 chit8-bin7 ia7 houN3-ki5, ia7 kian3-siau3, ia7 hoaN-hi2.  Hit-si5 Chheng-choaN5 ka7 i kong2 in lau7-pe7 ti7 Hoa-lian5-chhi7 khui phoe5-e5 tiam3, kong2-khi2 che7-che7 bi7-lai5 sui2 e5 keng2-hong2 hou7 Lan5-hiong thiaN.  Lan5-hiong thiaN kau3 chhin-chhiuN7 jip8 ti7 li2-siong2 e5 hoan3-siong2 hiong (理想的幻想鄉).  Au7-lai5 ti7 hia chiu7 kong2 lan2 e5 thiaN3 ki3-jian5 kau3 chia chiu7 tioh8 sit8-hian7.  Khi2-thau5 Lan5-hiong beh thai3 kaN2 an2-ni cho3, chong2-si7 Mou5-kui2 e5 tok8-ke3 chiah-nih tiN, chiah-nih phang.  HaiN3-ah!  Pe7-bo2 e5 hoan-hu3, kau3-hoe7 e5 chai-poe5 Seng3-keng e5 ka3-si7, kiam2 be7-thang ban2-hoe5?  Kho2-sioh li2-seng3 sin3-giong2 long2 hun-be5, keng3-jian5 poah8-loh8 Mou5-kui2 e5 ham7-kheN, soa3 kian3-siau3 sit-sin.
Su7-au7 keh-jit8, Chheng-choaN5 chiu7 the3-iN7 chhut-khi3.  Goa2 ka7 li2 kong2 Chheng-choaN5 sou2 tui3 Lan5-hiong kong2 e5, long2 si7 poaN3 hi poaN3 sit8 e5 su7.  Kap i iok-sok to3-khi3 chek-si5 beh kap lau7-pe7 chham-siong5, liam-piN beh teng7-hun, ia7 thang ti7 Tai5-pak Hoat-iN7 kiaN5 kong-cheng3 kiat-hun e5 le2.  Thang tiam3 che3-ioh8 kong-si sou2 the5-kiong2 e5 siok-sia3.  Ia7 sia2 chu7-sou2 Hoa-lian5-chhi7 Tiong-cheng3-lou7 35 ho7, Hoa-bi2 phoe5-e5 tiam3.  In lau7-pe7 mia5 kio3 Tan5 Chin3-seng5.  Tai7-ke chin m7-kam, chiu7 pun-khui.  
Tan2 chit8 le2-pai3, nng7 le2-pai3, chit8 goeh8-jit8, Lan5-hiong e5 sim chin hoan5-lo2, chin tioh8-kip, soa3 giau5-gi5 si7 an2-choaN2 chit8 khi3 bo5 hoe5-thau5, ia7 bo5 phoe bo5 sin3.  Koh chit8-bin7 chit8 goeh8-jit8 au7 cha-bou2-lang5 sou2 eng-kai u7 e5 goeh8-sun7 soa3 bo5 lai5.  I ka-ki7 si7 san2-po5, sim koh-khah tioh8-kip, te7-ji7 goeh8-jit8 soa3 tng2 put-si5 siuN7 ai3 thou3, ai3 chiah8 sng.  Ka-ki7 chai chham2-lah, u7 sin.  Kin2 am3-chiN7 chau2-khi3 kap hu7-kho chu2-jim7 Lim5 Sian-seN, i si7 lu2-i, kin2 kap i chham-siong5.  Khau3-loa7 Lim5 Sian-seN kio3 i ka7 i chhong3-hou7 liu5-san2.  Lim5 Sian-seN sui-jian5 si7 lu2-i, chong2-si7 siang7-si5 ia7 si7 bok8-su-niu5, i choat8-tui3 hoan2-tui3, soa3 ka7 i kong2 taN2-thai (打胎) si7 kap sat-jin5-choe7 siang7-khoan2.  Ti7 sin3-giong2-siong7, jin5-to7-siong7, hoat-lut8-siong7 long2 m7 eng-kai.  Lim5 Sian-seN chek-pi7 i kong2, ti7 hit-si5 siaN2-su7 bo5 toan7-gai5 lek8-ma2 (斷崖勒馬) hoe5-thau5 leh.  SiaN2-su7 bo5 toan3-jian5 ku7-choat8.  Ki5-sit8 bo5 hiah kan2-tan, lang5 na7 chhin-sin tu2-tioh8, chiah e7 chai lang5 e5 loan2-jiok8.  Lam5-lu2 iN7-seng3 e5 choe3-hoe2, chin-chiaN3 si7 chhin-chhiuN7 chit8-liap8 lang5-lang5 sou2 ai3 chiah8 e5 kim3-ko2.  KhoaN3 kah-bak8, chiah8 kah-chhui3, hit-e5 sek-ti3, phang-bi7, khoan2-sit chin-chiaN3 si7 be5-hek8 lang5.  Chiah8-liau2 kong2 e7 bak8-chiu-kim, ke ti3-sek, kong2 u7 che7-che7 bi2-ho2 e5 oan2-keng2 ti7 thau5-cheng5.  Goa2 m7-kaN2 kong2 long2 bo5 iaN2, chong2-si7 tioh8 Siong7-te3 sou2 phoe3-hap8 e5 chiah thang.  Tu5-khi3 an2-ni i2-goa7, long2 si7 thau-chiah8, si7 Siong7-te3 sou2 bo5 hoaN-hi2, tek-khak e7 kang3 chai-eh.
Tui3 chit-liap8 kim3-ko2, put eng-kai chiah8 e5 hun7-giah8 e5 tui3-hu3, u7 nng7-khoan2 e5 chhu2-li2 hoat:
(1) Ia5-sou sek--e5, kong2, “Sat-tan3 the3-khi3.”  Iok-sek tui3 i e5 chu2-bu2 e5 in2-iu2 kong2, “Li2 si7 i e5 bou2; goa2 chaiN2-iuN7 thang kiaN5 chit e5 toa7-phaiN2, lai5 tek-choe7 Siong7-te3?”  Iok-sek chiong saN pang3 ti7 i e5 chhiu2, koh chau2-chhut goa7-bin7.  Au7-lai5 ti3-kau3 bo5 oan siu7-khut, koaiN-kaN 4 ni5 goa7 ku2, chong2-si7 Siong7-te3 e7 su3-hok hou7 i.
(2) Ha7-oa sek--e5.  “Hu7-jin5-lang5 khoaN3 hit-chang5 chhiu7, ho2-chiah8 ia7 kah-bak8, koh hit-chiang5 chhiu7 si7 thang him-bou7....chiu7 ban2 i e5 koe2-chi2.....”.  Tai7-pit8 khoaN3 Ou-li7-a e5 bou2 Poat8-si7-pa se2-ek8 lai5 hoan7-choe7, chiu7-si7 tiam3 hia sim koah m7-tng7, kau3-boe2 chiu7 chhun-chhiu2 ban2 lai5 chiah8, Siong7-te3 siu7-khi3 kang3 chai-eh, it-seng Tai7-pit8 ui7 chit-chan5 su7 tu2-tioh8 bu5-sou3-hoe5 e5 khou2-chhou2.  
Lang5 sit8-chai7 chin loan2-jiok8, long2 m7-thang chu7-hu7 li2 si7 jiat8-sim e5 sin3-tou5, si7 cheng-chiat u7 le2-mau7 e5 lu2-seng3, peng5-si5 si7 teh ka3-si7 lang5, chek-pi7 lang5, leng2-to7 lang5 e5 te7-ui7.  Li2 si7 chip-su7, tiuN2-lo2, thoan5-to7-su, bok8-su tou si7 hit-poaN-tai7.  Lau7-su, tai7-hak8 kau3-siu7, chu-hou5, kun-ong5 ia7 chau2 be7-li7 iN7-seng3 e5 in2-iu2.  Kau3 hit-si5 sim2-mih8 tou be7 ki3-tit, Siok8-gu2 kong2, “Eng-hiong5 lan5-koe3 bi2-jin5-koan, bi2-jin5 lan5-to5 eng-hiong5 loan5” (英雄難過美人關，美人難逃英雄戀).  To e7 chhut-chai7 hit-si5 e5 mia7-un7 gu5-long7 pai5-pi2.  Theng3-hau7 kau3 thiaN3-au7 chiah chai-thiaN3, li2 e5 jin5-keh, sin3-giong2 long2 bo5 khi3 lah.  Ti hit-e5 si5, sim2-mih8 jin5-keh e5 chun-gian5, te7-ui7, li2-ti3 long2 bo5 chhai2-kang.  Ti7 hia chiu7-si7 Mou5-kui2 e5 li7-hai7.  Koh lang5 u7 “Seng-but8-tek iN7-seng3 kiu5-ai3 e5 thian-seng3” (生物的異性求愛的天性).  Oah8-mih8 e5 chu7-jian5-seng3, kho2-pi2 ti7 thau5-cheng5, u7 chit8-te3 hoeh chhap8-chhap8-tih8 e5 bah, hit-e5 phang-bi7, hit-e5 e5 sek-ti3, hit-e5 kam-tiN, an2-choaN2 kim3 hit chiah iau-go7 e5 chhai5-long5 bo5 chiah8 loh8-khi3.  Li2 bo5-lun7 an2-choaN2 ka7 i pak8, ka7 i koaiN, i tou kun2-liong3 phah-phun2 beh chiah8.  Tu5-khi3 nng7-hang7 mai3 he7 choe3-hoe2 i2-goa7 bo5 hong-hoat.  U7-hong5 iN7-seng3 m7-thang hoan7-choe7, bo5-lun7 Chheng-lian5 thoan5-khe3, gim5-si pan, chheng-lian5-lang5, mai3 kong2 hoe7-iu2, thoan5-to7-chia2 ia7-si7 lang5.  Tai7-pit8 kiam2 m7-si7 Siong7-te3 sou2 keng2--e5.  Long2 tioh8 keng2-seng2, choe3 te7-it ho2.  (1) Lam5-lu2 m7-thang chi2-u7 nng7 e5 ka-ki7 tiam3.  (2) Kong2-oe7 tioh8 cheng3-keng, m7-thang kong2 hih-hiauh e5 oe7 lai5 phah sio-chham.  (3) Keng3 koh-khah m7-thang kha-lai5, chhiu2-lai5 (愛撫) e5 kun2-chhio3.  Na7 lai5 kau3-chia, sit8-chai7 chin bo5 kiu3-ioh8.  Goa2 e7 ki3-tit goan2 ti7 Sin5-hak8-iN7 teh thak8-chheh e5 si5, ka3 bok8-hoe7-hak8 (牧會學) e5 sian-siN Ho5-ia2 Cheng3-hi2 Bok8-su (河野政喜牧師) ka7 goan2 kong2, “Na7 beh khi3 tham3-hong2 hoe7-iu2, hiaN-ti7 chu2-lang5 na7 bo5 ti7-teh, chi2-u7 chi2-moai7 ti7 lai7-bin7, khah ho2 m7-thang jip8-khi3.  Na7 u7 iau3-su7 tiam3 mng5-goa7 ka7 i kong2, kap i chheng2-an chiu7 ho2 li7-khui.  Na7 put-tek-i2 tioh8 jip8-khi3, tioh8 ti7 thiaN-nih, mng5 khui-khui, m7-thang che7 choe3-hoe2, tioh8 hun pin, chu2, che7 loh8 tai7-tai7 hong-hong, chiong iau3-kiaN7 kong2 liau2 kin2 chhut-khi3, chhian-ban7 m7-thang hou7 lang5 ke-kong2-oe7.  Thoan5-kau3-chia2 tui3 chit-hang7 su7 na7 hou7 lang5 ke-kong2-oe7, si7 chap8-ji7-ban7 hun7 e5 m7-tat8.  Ia7 chin-chiaN3 si7 poe3-ou3 Siong7-te3 e5 seng3-mia5.”  Sio2-ti7 chiong chiah e5 oe7 ki3 tiau5-tiau5, kau3-taN iau2 chin kiaN, goa2 kiu5 Siong7-te3 hou7 goa2 bo5 poah8-to2.  Kin-ni5 pit-chia2 sui-jian5 60 goa7 hoe3 lah, iau2-ku2 si7 teh kiaN.
Lan5-hiong m7-chai chit e5 su7 e5 thang kiaN.  “Ah!  it-sit-chiok chhian-kou2-hin7.” (噫！一失足千古恨).  M7-thang bak-tioh8, chi2-u7 chit8-pai2, chi2-u7 chit8-pai2.  Kiam2 u7 lang5 e7 chai, chi2-u7 chit8-pai2?  U7, u7-lang5 chai, “ThiN chai, te7 chai, li2 chai, goa2 chai, chi3-chio2 u7 chiah che7 lang5 chai.”  Che si7 cha2 IuN5 Sian-siN tui3 beh theh8-mih8 lai5 pou3-lou7 i e5 lang5, sou2 kong2 e5 beng5-gian5.  Kau3-chia Lan5-hiong chai chham2 lah, chiu7 am3-chiN7 chheng2-ka2 kong2, beh to3-khi3 seng2-chhin, kong2 in lau7-pe7 phoa3-piN7, ki5-sit8 bo5-iaN2.  Chiu7 an2-ni si5-chit, bo5 koh lai5 siong7-pan.  Iok nng7-goeh8 goa7-jit8 long2 bo5 siau-sit e5 Tan5 Chheng-choaN5, taN tau3-ti2 si7 chaiN2-iuN7?  Sou2-i2 i chiu7 jiok-khi3 Hoa-lian5 khi3 chhoe7--i.

10. AI3 KHAU3 BO5 BAK8-SAI2.
Chin-chiaN3 si7 ai3 khau3 bo5 bak8-sai2, sim na2-chun2 beh piak-lih8 e5 kan-khou2, hin7 be7-tit chek-si5 chhah-sit8 poe kau3 ai3-jin5 e5 sin-piN.  Peng5-si5 m7-bat khi3 kau3 tang-pou7, chu7 tah8-chhut piN7-iN7 e5 kha kin2 chau2 kau3 chhia-cham7, khi3 be2 chit8 tiuN khoai3-chhia-phio3, kau3 Tai5-pak tou i2-keng koe3-tau3 au7 lah.  Tui3 hia koh choan2 chhia kau3 Sou-ou3.  Ti7 lou7-tiong u7 Ku-soaN e5 keng2-ti3, ian5-lou7 chin sui2, sek8-iong5 chio3 ti7 hai2-bin7, hong7-hun kui-phang5 e5 hi5-chun5 e5 bi2-keng2, tui3 ti7 i long2 bo5 i3-gi7 lah.  Sim chat8 thong2-thong2, siong5-siong5 thau lau5 bak8-sai2.  Kau3 Sou-ou3 i2-keng am3 lah, Sou-Hoa kong-lou7 e5 khi3-chhia i2-keng koe3 si5-kan, tioh8 tan2-hau7 bin5-a2 cha2-khi2 chiah u7 koh hoat-chhia.  TaN beh chaiN2-iuN7, ka-ki7 chit8 e5 cha-bou2 gin2-na2-lang5 m7-bat poaN3 e5 lang5, chin chhiN-sou, m7-bat chhut-goa7 chiah hng7.  Na7 siuN7 beh khi3 hioh lu2-sia7, iu7 siuN7 tioh8 nng7-goeh8 goa7 jit8 cheng5 ti7 Tai5-tiong Ka-pin lu2-sia7 e5 su7.  Ji7-ho7-pang5 e5 khoan2-sit, na2-chun2 ti7 bak8-cheng5 hian7-hian7, siuN7 liau2 put-kak sim koh phok8-phok8-chheng2 chin kiaN.  Sou2-i2 m-kaN2 siuN7 beh khi3 hioh lu2-sia7, kiaN5 lai5 kiaN5 khi3 chin ia3-sian7, au7-lai5 khi3 chhia-cham7 che7.  Che7 kau3 chin am3, ka-ki7 chit8 e5 kiaN, che ia7 m7-si7 pan7-hoat.  Au7-lai5 u7 chit8 e5 keng2-chhat lai5, chiah pai3-thok i chhoa7 i khi3 pai3-tng5 keh-mi5.
Keh cha2-khi2 bo5 khoa3 chiah8-png7, chiu7 khi3 chhia-cham7, bok8-su-niu5 lau5 i chiah8-png7, i hui-siong5 e5 kheh-khi3, au7-lai5 ti7 chhia-thau5 be2 mi7-pau chi2-ki, chu7 chhut-mng5 kau3 cha2-khi2 chiah chiah8.  Au7-lai5 che7 chhia.  Sou-Hoa kong-lou7 e5 chhia, sui-jian5 si7 khi3-chhia (chu7-tong7-chhia) iau2-ku2 na2 hoe2-chhia le3, khioh kui pang chiah hoat, u7-si5 chit8 pang 7, 8 tai5 chhia, chit8 tai5 che7 iok 50 lang5.  In-ui7 lou7 eh8, chit8 bin7 soaN, chit8 bin7 hai2, hai2 si7 Thai3-peng5-iuN5, hit e5 keng2-ti3 hui-siong5 sui2.  Tek8-piat8 lou7-tiong u7 keng-koe3 Chheng-chui2 toan7-gai5 (清水斷崖), u7-si5 hai2-bin7 ta3-bu7 u7 kheng7, chhia oan2-jian5 chau2 ti7 hun5-bu7 e5 kheng7-teng2, chin-chiaN3 u7 “U2-hoa3 teng-sian” (羽化登仙) e5 kam2-khai3.  Na2-chun2 hoat-sit8 poe chiuN7 thiN e5 chhu3-bi7.  Sui-jian5 si7 chiah sui2 e5 keng2-ti3, Lan5-hiong long2 bo5 kam2-kak.  Chin-chiaN3 si7 sim chat8-chat8, chi2-u7 Chheng-choaN5 e5 bin7-iaN2, kap Ji7-ho7-pang5 e5 cheng5-heng5.  Loan5-ai3, loan7-ai3 (戀愛，亂愛) tau3-ti2 si7 tiN, a2-si7 khou2 ah?  Siong5-siong5 theh8 chhiu2-kin-a2 khi2 lai5 thau chhit bak8-sai2.  PeN7-iN7 si5-chit khi3, it-sim beh chhoe7 cheng5-jin5, kau3 hit mng2-pou chiah kau3 Hoa-lian5.  Hit e7-tau3 bo5 chiah8, ia7 m7-chai iau.  Loh8-chhia chek-si5 kio3 saN-lian2-chhia lai5 che7, chhiaN2 i ka7 i thoa khi3 Tiong-cheng3-lou7 35 ho7.  Kau3-ui7 loh8-chhia, taN-thau5 chit8 e5 khoaN3, m7-si7 phoe5-e5 tiam3, si7 se2-saN-a2 tiam3.  Tioh8 chit8 kiaN ka7 thoa-chhia--e5 kong2, Li2 kiam2 thoa tioh8 ui7?  I kong2 bo5 chho3.  Chiu7 loh8 khi3 mng7 hit keng se2-saN-a2 tiam3 e5 lau2-pan2 kong2, “Lin2 chia kiam2 m7-si7 Tiong-cheng3-lou7 35 ho7?”  “Si7.”  “Kiam2 m7-si7 Hoa-bi2 phoe5-e5 tiam3?”  “M7-si7.”  “Bo5, lin2 chia kiam2 u7 Hoa-bi2 phoe5-e5 tiam3?”  “Bo5.”  Lan5-hiong soa3 gang7-gang7, na2-chun2 hou7 tian7 tian7--tioh8 chit8-iuN7, tiam7-tiam7 khia7 tit ho2-ku2, chiah koh mng7 kong2, “Lin2 chia u7 chit8 e5 kio3-choe3 Tan5 Chin3-seng5 a2-bo5?”  Hit e5 lang5 in3 kong2, “Bo5.”  “Ia7 in kiaN2 kio3-choe3 Tan5 Chheng-choaN5 lin2 bat thiaN-kiN3--bo5?”  “M7-bat.”  Kau3-chia Lan5-hiong kha long2 nng2 chit8 koeh8 lah.  KhoaN3 lai5 kau3 chiah hng7, m7-bat poaN3-e5 lang5, te7-hng, lang5-bin7 long2 chhiN-sou, chai oan5-choan5 hou7 Chheng-choaN5 phian3-khi3 lah.  Chin-chiaN3 si7 ai3 si2 be7 tng7-khui3.  KhoaN3 chit8 e5 lang5 ho2 ho2 m7 choe3, si7 peN7-iN7 sou2 tui3-tiong7 e5 hou7-su7 pan-tiuN2, si7 Ki-tok-kau3 ka-teng5 e5 lu2-chu2.  Lai5 thiaN chit8 e5 be7 ioh8-a2 chau2 kang-ou5 e5 lang5 e5 chhui3.  Bo5 tham3-thiaN, bo5 mng7 pe7-bo2, bo5 bo2 ma7 iau2-u7 pe7.  Bo5 ki5-to2, kan-taN thiaN tiN-bit8 e5 oe7, na2-chun2 hou-sin5 chi2-u7 khoaN3 tioh8 thng5, m7-chai kong2 kiaN5-jip8 hou-sin5-tng e5 lai7-bin7, e7 chau2 be7 tit chhut--lai5.
Mng7 long2 bo5, chin kian3-siau3, ia7 khi3, ia7 kiaN, ia7 sit-bang7, ban7-kam2 kau-chip8.  Chin-chiaN3 si7 ai3 khau3 bo5 bak8-sai2.  Bak8-sai2 long2 kian5 loh8-khi3, bak8-khou ang5-ang5, chu7 an2-ni phaiN2-se3, phaiN2-se3, bin7 kin2 oat8 piN-a2 kiaN5 li7-khui hit-keng se2-saN-a2 tiam3.  Hit-si5 jit8 iau2 kng-kng, m7 kam-goan7, na2 siau2 cha-bou2 leh, eng7 kiaN5--e5, chhiu2 koaN7 chit8-sut-a2 tan2-lou7, beh hou7 bi7-lai5 e5 ta-koaN, koaN7 teh tong7-tong7-hiN3, chau2-pian3 Hoa-lian5-chhi7 beh jin7-chin ka7 i chhoe7 khoaN3 u7 Hoa-bi2 phoe5-e5 tiam3 a2-bo5, khah-chhoe7 tou chhoe7 bo5.  Chhoe7 kau3 am3, nng7-ki kha nge7 khok-khok, kha-te2 long2 phong3-pha7.  U7 kui2-na7 pai2 kiaN5 tui3 pai3-tng5 cheng5 koe3, na7-si7 kau3 chia ia7 bo5 hit ho7 iong2-khi3 thang jip8-khi3 mng7 bok8-su.  Kau3 chia sin-the2 sim-sin5 long2 chin ia3-sian7 lah.  Chu7 an2-ni thoa tim5-tang7 e5 kha, ban7-ban7 ng3 pak-peng5 e5 toa7-lou7 bong2 kiaN5.  Si5 ia7 bo5 cha2 lah, tui3 hia koh khi3 chiu7-si7 Bi2-lun7.  Kau3 Bi2-lun7 kio5-teng2 (美崙橋) che7 tiam3 hia hau2 chit8 khun3.  Hut-jian5 siuN7 khi2 cha2-jit8 kam-tiN e5 bi2-keng2, Chheng-choaN5 sou2 bat chhiuN3 hou7 i thiaN e5 liu5-heng5 koa.
“Hian li2 e5 bin7-phe3 khi2--lai5.”

1. ChhiaN2 hian li2 e5 bin7-phe3 khi2--lai5, 
Hou7 goa2 khoaN3 li2 e5 bak8-bai5, 
Li2 e5 bak8-bai5 se3 koh tng5 ah!  
Na2-chun2 chhiu7 teng2 hit e5 sin-goeh8.  
(lu2) Goa2 e5 bak8-bai5 se3 koh tng5 ah!  
Chin-chiaN3 na2-chun2 chhiu7 teng2 sin-goeh8.

2. ChhiaN2 hian li2 e5 bin7-phe3 khi2--lai5, 
Hou7 goa2 khoaN3 li2 e5 bak8-chiu, 
Li2 e5 bak8-chiu ou koh kim ah!  
Na2-chun2 chin-chu e5 hiah-nih sui2!  
(lu2) Goa2 e5 bak8-chiu ou koh kim ah!  
Chin-chiaN3 chhin-chhiuN7 chin-chu hiah-nih sui2.

3. ChhiaN2 hian li2 e5 bin7-phe3 khi2--lai5, 
Hou7 goa2 khoaN3 li2 e5 chhui3-tun5.  
Li2 e5 chhui2 ang5 koh se3-e5 ah!  
Na2-chun2 gou7-goeh8 e5 sio2 eng-tho5 (櫻桃).  
(lu2) Goa2 e5 chhui3 ang5 koh se3-e5 ah!  
Chin-chiaN3 na2 gou7-goeh8 sio2 eng-tho5.

4. ChhiaN2 hian li2 e5 bin7-phe3 khi2--lai5.  
Hou7 goa2 khoaN3 li2 e5 bin7-mau7, 
Li2 e5 bin7 ang5 hun2 koh iN5 ah!  
Na2-chun2 ang5 pin5-ko2 kau3 chhiu-thiN.  
(lu2) Goa2 e5 bin7 ang5 hun2 koh iN5 ah!  
Chin-chiaN3 na2 pin5-ko2 kau3 chhiu-thiN.

SiuN7 kau3 chia, hong2-hut hit mng2-pou ti7 Tai5-tiong kong-hng5 koh kiaN5 kau3 Chui2-goan5-te7, au7-lai5 che7 ti7 chui2-thah e5 e7-bin7 chhau-pou-a2 teng2, lam5-hong bi5-bi5-a2 chhoe--lai5, thau5-mng5 sio2-khoa2 sam3-sam3 ti7 bin7-nih tin2-tang7 hit si5, Chheng-choaN5 chhiuN3 chit tiau5 koa, hit e5 siaN-liong7 e5 sui2, thiam2-mi7 e5 khoan2-sit, chit si5 long2 chiaN5-choe3 chiu3-chou2, chhim-ian Mou5-kui2 e5 kio3 siaN.  Hit si5 chhiuN3 liau2 chit tiau5 koa, nng7 e5 che7 sio kheh, Lan5-hiong pheng7-oa2 Chheng-choaN5 e5 heng-cheng5, taN thau5, niau3-khi2 bak8-chiu khoaN3 Chheng-choaN5, bin7 bun2-chhio3.  Chheng-choaN5 eng7 chiaN3-chhiu2 khin-khin bong i e5 thau5-chang, the3 i cheng2-li2 sui5 loh8-lai5 ti7 bin7-nih e5 thau5-mng5, ka7 i kong2, “Goa2 sou2 thiaN3--e5, lan2 ti7-chia kong2-oe7 bo5 li7-pian7, ban7-it na7 hou7 sek8-sai7 lang5 khoaN3-tioh8 chin phaiN2-se3, lan2 koh lai5-khi3.”  Kong2 liau2 hu5 i khi2--lai5, khan i e5 chhiu2 nng7 lang5 saN-pai5 cho3-hoe2 kiaN5, tit8-tit8 kau3 Ka-pin lu2-sia7 4 lau5 thau5-teng2 te7 2 ho7 pang5.  Ah!  Choe7-ok ah!  Chhiong-moa2 u3-oe3, khi-phian3, kan-hiam2, ka2-mou7, gui7-sian7, khang-hi, ou-am3 e5 se3-kai3.  Ti7 to2-ui7 u7 thiaN3, ti7 to2-ui7 u7 seng5-sit8?  Si7 lang5 a2-si7 kui2 ah?  Thang chiu3-chou2 e5 Ji7-ho7 pang5, thang kiaN-hiaN5 e5 se3-kan.  I2-keng u7 sin-in7 nng7 goeh8 goa7-jit8 lah.  Chau2-thau5 bo5 lou7, kiam2 iau2 u7 bin7 thang to3-khi3 kiN3 tong5-su7, kiam2 u7 bin7 thang to3-khi3 kong2 hou7 lau7-pe7 thiaN.  Pak-tou2 chit8-jit8 chit8-jit8 na2 toa7-e5.  Seng-khu-piN ia7 bo5 chin liong7-siong7 e5 chiN5, siuN7 liau2 koh khui siaN hau2 chit8 khun3.  Lai5 kau3 chia ban7-su7 soah lah.  Kin-tu2 koh oah8 loh8-khi3 ia7 bo5 sim-sek, chiu7 khia7--khi2-lai5, chhek chit8 e5 se3-bin7, siuN7 beh thiau3 tui3 Bi2-lun7 kio5-e7 loh8-khi3.  Tu2-tu2 haN7 chit8 kha koe3 kio5-niu5 hit peng5 ............

11. KI5-SIT8 TAU3-TI2 S? CHAIN2-IUN7?
Kha tu2 haN7 koe3 kio5-niu5 beh thiau3 loh8-khi3, au7-bin7 tu2 gu7 chit8 e5 keng2-chhat khia5 chu7-choan2-chhia sun5-lo5 lai5 kau3 hia, goan5-in si7 i tui3 hng7-hng7 i2-keng thiaN-kiN3 chit kak-si3 u7 cha-bou2 lang5 teh khau3 e5 siaN, ji5-chhiaN2 hit e5 siaN si7 chin chhiN-chham2, sou2-i2 i chiah e7 sun5 tui3 chit peng5 lai5.  Thiau3 loh8 chhia beh ka7 i giu2 leh i2-keng siuN7 ban7, khiu2 bo5 tiau5, au7-bin7 e5 saN-a2-ki giu2-phoa3 lih8 chin hng7, kiat-kiok8 iu5-goan5 si7 poah8 loh8 khi3.  Goan5-lai5 chit tiau5 khe li7 hai2 i2-keng chin kin7, koh khi3 chiu7-si7 hai2-kiN5, chui2 se3 ban7, na7-si7 siong-tong chhim, keng2-chhat chu7 an2-ni toe3 i thiau3 loh8-khi3, chit8 si5 Lan5-hiong u7 tim5 loh8-khi3, au7-lai5 koh phu5 khi2-lai5, keng2-chhat tui3 thau5-chang ka7 i giu2 leh, siu5 5, 6 pou7 chiu7 peh chiuN7 hoaN7, ka7 i giu2 chiuN7 hoaN7 e5 si5 seng-khu tam5 lok-lok, ia7 chiah8 kui2-na7 chhui3 chui2; ka-chai3 hit si5 i2-keng chin am3, na7 bo5, lang5 un2-tang3 e7 toe3 kui-tin7.  I ia7 tam5, keng2-chhat ia7 tam5, nng7 e5 sneg-khu long2 tam5 lok-lok, na2 chun2 loh8-thng-ke chit8-iuN7.  Keng2-chhat chu7 an2-ni toa3 i khi3 phai3-chhut-sou2.  Keng2-chhat ho2-i3 kio3 i e5 hu7-jin5-lang5 chhut-lai5 chiap Lan5-hiong jip8-khi3 oaN7 ta e5 saN-khou3.  Keng2-chhat ia7 khi3 oaN7 saN, oaN7 liau2 chiah mng7 i si7 ui7 sim2-mih8 in-toaN beh thiau3 chui2 chu7-sat; Lan5-hiong chiu7 chiong-thau5 kau3-boe2 tai7-liok8 kong2 hou7 i thiaN.  Hit si5 tu2 am3-si5 e5 11 tiam2 goa7, hit e5 keng2-chhat chu7 an2-ni toa3 Lan5-hiong kap khau2-keng choe3-hoe2 khi3 keng2-chhat-kiok8.  In ui7 phai3-chhut-sou2 bo5 tu2-ho2 e5 sou2-chai7 thang po2-hou7, kau3 keng2-chhat-kiok8 i2-keng chiaN5 poaN3-mi5 lah, sou2-i2 liam5-piN siat-hoat hou7 i tiam3 ti7 hu7-lu2 e5 hiu-khe2-sek, hou7 i ti7 hia keh chit8 mi5, ke3-jit8 koh-chai3 siong5-se3 mng7 khau2-keng, kiok8-tiuN2 iok-sok beh the3 i tiau-cha.  Kiok8-tiuN2 hian2-beng5 chap8-hun e5 tong5-cheng5; jit8 beh am3 keng2-chhat theh8 Lan5-hiong ka-ki7 thng3 khi2-lai5 phak8 e5 saN-khou3 lai5 hou7 i koh oaN7 to3-tng2, koh keh-jit8 keng2-chhat-kiok8-tiuN2 chiu7 phai3 hit e5 kiu3 i e5 keng2-chhat ka7 i po2-hou7, sang3 i to3-khi3 kau3 SoaN-pa3 kau in lau7-pe7.
Choe7-ok e5 kang-chiN5 chiu7-si7 si2.  Li2 khoaN3, ui7-tioh8 tham-loan5 chit8-si5 jiok8-the2 cheng5-iok8 e5 khoai3-lok8, lai5 ti3-kau3 cheng-chho siu7 thun2-tah8, jian5-au7 hou7 lang5 hiat-kak8, chit ho7 su7 m7-si7 hian7-si5 chiah u7.  Li2 khoaN3 kou2-cha2 Ku7-iok si5-tai7 Tai7-pit8 e5 kiaN2 Am3-lun3 ke2-piN7, ai3 Ap-sa-liong5 e5 sio2-moai7 Tha-ma2 khi3 khoaN3--i, in-ui7 i tham-loan5 Tha-ma2 e5 sui2, kio3 Tha-ma2 theh8 mih8 khi3 piN7-chhng5 hou7 i chiah8, kau3 keng3-jian5 ka7 i kiong5-u3 (強污), phah la5-sam5--i, au7-lai5 m7-tih8--i, nge7-nge7 ka7 i koaN2 chhut-khi3 (Ⅱ Sat-bo2-jiN2 13: 1—19).  Am3-lun3 kap Tha-ma2 si7 siang7 pe7 bo5 siang7 bo2 e5 hiaN-moai7, siong7-chhiaN2 kaN2 an2-ni choe3, ho5-hong3 chit tiap8 e5 lang5, (au7-lai5 Am3-lun3 hou7 Ap-sa-liong5 thai5 si2).  Lu2-seng3 ah!  Lin2 tioh8 keng2-seng2, tioh8 chhiat-chhiat ki3-sim, lin2 si7 choe3 seng5-siu7 e5 hong-bin7, lang5 thau-chiah8 khi3 lah, choe7 e5 cheng2-chi2 si7 tiam3 ti7 li2 e5 chhan5, giat8-thai am3-kiat, hit si5 beh an2-choaN2 liau2-kiok8.
Keng2-chhat po2-hou7 Lan5-hiong kau3-ui7 kau-hou7 in lau7-pe7, mng5-khau2 ui5 chit8-tin7 lang5, u7 e5 kho2-lin5, u7 e5 thi2-chhio3, u7 e5 bih-chhui3, u7 e5 phui3-noa7, u7 e5 the3 i lau5 bak8-sai2, u7 e5 kong2 eng-kai, u7 e5 kong2 taN khoaN3 beh an2-choaN2?  Keng2-chhat li7-khui liau2-au7, Lan5-hoing chu7 an2-ni kui7 loh8-khi3, in lau7-pe7 chhiaN2 lai5 khoaN3 e5 lang5 long2 chhut-khi3, thiaN mng5 koaiN khi2--lai5, khi3 gu5-tiau5 giah8 hit ki peng5-si5 teh but8 gu5 e5 tin5-tiau5 lai5, khan thian-bun5 tui3 kha-chiah-phiaN siau7 3 e7, long2 ou-chhiN hang3 khi2--lai5.  Khi2 chit8 e7 huih hiam2-a2 bu7 chhut--lai5, kong2, 3 e5 chi2-moai7-a2 li2 siang7 chiaN5-mih8, chin7 ng3 si7 li2, li2 kin-a2-jit8 m7-na7 be7 ng3-tit, soa3 poe3-ou3 pe7-bo2 kap Siong7-te3 e5 mia5; lin2 pa5 kap lin2 lau7-bu2 si7 cheng3-keng e5 lang5, tui3 kong chiu7 pai3 Siong7-te3, choe3 tiuN2-lo2, li2 chu7 se3 ti7 lin2 bo2 e5 pak-tou2-lai7 chiu7 sin3 Chu2, li2 kin-a2-jit8 kaN2 choechhut3 chit ho7 bo5 bin7-phoe5 sia3 chou2-kong e5 su7.  Na7-si7 Lan5-hiong iau-ki koh sit-tng3, phun-pho chhoe7 ai3-cheng5 e5 siu5-jin5 (愛情的仇人), thiau3-chui2 chu7-sat, chhi3 keng2-chhat-kiok8 liu5-ti3 (留置) e5 chu-bi7, siu7 keng2-chhat e5 hou7-sang3, siu7 lang5 phui3-noa7 bih-chhui3; kau3 chia lai5 Lan5-hiong chin-chiaN3 si7 sim, sin long2 ia3-sian7, seng-khu koh u7 sin, na2 tu3 in lau7-pe7 3 e7 tin5-tiau5 e7 tiau5, chu7-te2 kui7-leh teh hau2, siau7 3 e7 chu7 an2-ni un loh8-khi3 to2 tui3 thou5-kha loh8-khi3.  In a-che2 Lan5-eng koaN2-kin2 oa2--lai5, tui3 a-pa e5 chhiu2 ka7 i liah8-leh; in a-pa khi3 chit8 e7 chu7 an2-ni the tui3 piah-nih loh8 khi3, the tiam3 hia chhoan2; toa7-che2 Lan5-eng tit8-tit8 kio3 a-pa m7-kaN2, the3 in sio2-moai7 kui7 a-pa.  Sio2-moai7 Lan5-ji5 khoaN3 a-che2 un-to2 tui3 thou5-kha loh8 khi3, kin2 khi3 hu5 in a-che2, hau2 a-che2, ji5-au7 Lan5-ji5 ia7 khui-siaN hau2 “A-pa5-ah m7-kaN2 a3 lah.”  Lan5-hiohg ka-ki7 ia7 hau2 m7-kaN2, peh khi2--lai5 eng7 pe5--e5 pe5 kau3 in a-pa e5 bin7-cheng5 koh tit8-tit8 kio3 m7-kaN2, kau3 chia i chiah chhim-chhim thong3-kam2 i e5 choe7 e5 thang kiaN, chit8 lai7-bin7 chhiong-moa2 thi5-khau3 e5 siaN, 3 e5 kiaN2 long2 kui7-kui7 ti7 bin7-cheng5.  Eng2-hok hiaN ia7 chhiu2-nng2 chhoe5-a2 pang3-khi3, siuN7 tioh8 i e5 hian5-chhe Chhiu-kui3-ah na7 ti7-teh, kiaN2 e5 su7, lau7-bo2 e5 chi2-to7 si7 chin iau3-kin2, 4 hoe3 Lan5-hiong chiu7 bo5 bo2, sou2-i2 tui3 cha-bou2 gin2-na2 e5 khan-ka3 u7 khah bo5 chiu-chi3.  Put-ti put-kak Eng2-hok hiaN soa3 khui-siaN hau2 in hian5-chhe Chhiu-kui3-ah lai5 cha2 si2, i choe3 pe7, cha-pou-lang5 be7 hiau2 leng2-to7, chiah u7 kin-a2-jit8 e5 chhiN-chham2.  Hit 3 e5 kiaN2 thiaN in lau7-pe7 teh khau3 hian5-chhe, 3 e5 siuN7 tioh8 si2-khi3 e5 lau7-bu2, siuN7 in kin-a2-jit8 choe3 bo5 bo2 kiaN2 e5 phaiN2-mia7, tai7-ke long2 koh khui-siaN hau2, chit8 bin7 kio3 m7-kaN2, chit8 bin7 hau2 phaiN2-mia7 bo5 bo2, chit8 bin7 m7-kam hou7 ni5-lau7 e5 a-pa siu7-khi3 kau3 an2-ni.  Hau2 tit chin chhiN-chham2, be7 su lai7-bin7 si2 lang5.  Hit si5 tu2-gu7 toa7-han3 kiaN2-sai3 tui3 chhan5-nih to3-lai5, thiaN lai7-bin7 hau2 kau3 an2-ni, bok8-beng5 ki-biau7, an2-choaN2 lian5 lau7 tiuN7-lang5 ia7 hau2.  Tui3 thiaN-mng5 sak be7 khui, tui3 chau3-kha-mng5 nge7 sak-jip8-khi3, chiah khoaN3 tioh8 in 4 e5 pe7-a2-kiaN2 ti7 hia khau3 choech3…t tui.  Ia7 khoaN3 tioh8 tin5-tiau5, ia7 khoaN3 tioh8 in i5-a2 Lan5-hiong chheng7 phoaN3-saN jip8--lai5, ti7 Bi2-lun5-kio5 teng2 hou7 keng2-chhat giu2 bo5 tiau5, giu2 lih8-khi3 e5 saN, koh Lan5-hiong e5 bin7 chin chhiN, koh san2, chin phaiN2 khoaN3, i kam2-kak si7 ui7 Lan5-hiong e5 su7, koaN2-kin2 chhah in tiuN7-lang5 khi3 pang5-keng bin5-chhng5 the, tai7-ke chiah hau2 khah se3-siaN, hit am3 tai7-ke bo5 khoa2 chu2, bo5 khoa2 chiah8.  Chng-nih e5 lang5, chit8 chhui3 thoan5 chit8 chih8, sit8-chai7 chin kian3-siau3.  Lan5-hiong tui3 to3--lai5 long2 m7-kaN2 chhut-lai5 kiN3 lang5.  TaN chia chhiaN2 an3-ha7.  
TaN lai5 kong2 Chheng-choaN5 tau3-ti2 si7 sim2-mih8 hoe3?  Chheng-choaN5 kong2 in pa5 kio3 choe3 “Tan5 Chin3-seng5,” bo5-iaN2; si7 Tan5 Seng5, lang5 long2 kio3 i A-seng5-peh.  Khui phoe5-e5-tiam3 si7 kou2-cha2 e5 su7, cha2 in tiam3 Tai5-lam5 khui Hoa-bi2 phoe5-e5-tiam3 u7-iaN2, taN bo5 lah.  In si7 Tai5-lam5 lang5, thai2 e7 lai5 Hoa-lian5, kong2--lai5 chiu7 oe7 thau5-tng5.  A-seng5-peh siau3-lian5 chin gau5 khai, chiah8-chiu2 hoah-kun5, pau-chhi7 cha-bou2 tak8 hang7 tou e7.  Tak8 e5 beng5 chai hoah-kun5 e5 siaN hong2-hut si7 an2-ni “Chong2-khai”=10.  “Khoai3-tau5”=9 (快倒).  “Pat-sian”=8 (Sian bo5-lo7).  “Chit-chhiau5”=7 (Chhiau5-lai5 chhiau5-khi3).  “Lak-lian2”=6.  “Gou7-gou7”=5 (Gou7-tioh8).  “Si2-si2”=4.  “Sam2-sam2”=3.  “Liang2-ko5”=2.  “Tan chit8-ko5”= 1.  Li2 khoaN3 chiah e5 siaN si7 goa7-nih e5 phaiN2 chhai2-thau5, A-seng5 chiu7-si7 chit8 e5 chiu2-kui2.  Tiam3 na2 choe3 na2 liu-boe2, ji5-chhiaN2 koh kap lang5 poah8 bi2-kiau2, ti7 Chheng-choaN5 8 hoe3 hit ni5, chai5-san2 chiah choe3 chit8-e7 khi3, cha2 tui3 “Po2-bi2-lau5” (寶美樓) chhoa7 chit8 e5 toa7-sek ge7-toaN3, kio3 choe3 Hoa-bi2-hong5 (花美紅) chhut--lai5, chai5-san2 chit8 e7 phoa3, lang5 m7-bat--i, choe3 i liu.  Hoa-bi2-hong5 chu7 an2-ni chau2 lai5 Hoa-lian5, lai5 oa2 ki-lu2-iN7 “Hi2-siong-hong5” (喜相逢).  A-seng5-peh chu7 an2-ni ia7 pang3 bou2, pang3 kiaN2 jiok koe3-lai5 Hoa-lian5, sou2-i2 Chheng-choaN5 chiah e7 kong2 i si7 Hoa-lian5 lang5.  In lau7-bo2 m7-goan7 koe3--lai5, ka-ki7 chit8 e5 tiam3 Tai5-lam5 khan Chheng-choaN5, kaN5 kau3 Chheng-choaN5 kok-bin5 hak8-hau7 pit-giap8, hit ni5 liu5-heng5 kam2-mou7, in lau7-bu2 ui7 liu5-heng5 kam2-mou7 chiah si2.  Tui3 an2-ni Chheng-choaN5 chiah khi3 Hoa-lian5 chhoe7 in lau7-pe7.  Hit si5 in lau7-pe7 i2-keng bo5 koh khui phoe5-e5-tiam3.  I peng5-si5 chin gau5 chhiuN3-khek, chu7 an2-ni ia7 lai5 oa2 “Hi2-siong-hong5” chiu2-lau5 ka3 ge7-toaN3 chhiuN3-khek.  Bo5-lun7 Lam5-koan2, Pak-koan2 long2 u7 siong-tong e5 gian2-kiu3.  Chheng-choaN5, in lau7-pe7 u7 hou7 i khi3 thak8 Siong-giap8.
Tng Lan5-hiong khi3 chhoe7 hit si5, A-seng5-peh i2-keng ni5-lau7 lah, bo5 siaN thang koh ka3 khek, ia7 be7 hong-liu5 lah.  TaN si7 taN chit8-taN3 phoe5-e5 taN3-a2 teh pou2 phoe5-e5, koh-chai3 peng2 ku7-giap8, put-si5 ti7 chhi7-tiuN5 piN, han2-tit soa2-ui7, cha2-khi2 si5-a2 oaN3-oaN3 chiah chhut--lai5, e7-pou si5-a2 cha2-cha2 chiu7 to3-khi3.  Sou2-i2 Lan5-hiong chu7-jian5 si7 chhoe7-bo5.
Koh Chheng-choaN5 kin-pun2 m7-bat tiam3 Hoa-lian5, in-ui7 i long2 si7 tiam3 Tai5-pak e5 che3-ioh8 kong-si.  Hit e5 chu7-chi2 Lan5-hiong m7-chai, in-ui7 i m7 ka7 Lan5-hiong kong2.  Ti7 hia u7 chin toa7 e5 li2-iu5 leh, si7 Lan5-hiong gam7-bin7, hou7 lang5 kham3 ti7 ang3-lai7.

12. SiuN ban7 lah.
An2-choaN2 kong2 Lan5-hiong si7 hou7 lang5 kham3 tiam3 ang3 lai7.  An2-choaN2 Chheng-choaN5 phoa3-piN7, kong-si e7 beh ka7 i chhut hui3 ti7-liau5, nng7 le2-pai3 chiu7 e7 tit chhut-iN7, an2-choaN2 oan7 kau3 saN le2-pai3, kong-si ia7 be7 ke-oe7.  Goan5-in ti7 chia, chiu7-si7 i si7 kong-si keng-li2 e5 bi7-lai5 e5 kiaN2-sai3, chu7 cha2 chiu7 i2-keng teng3-hun lah.  Na7-si7 an2-ni thai2 e7 kap Lan5-hiong hiah chhin-jiat8.  He si7 chhai2-hoe-phang (採花蜂).  Bit8-phang teh chhai2-hoe, chit8-lui2 hoe koe3 chit8-lui2 hoe e5 chhiu2-toaN7, bit8-phang ui7 beh chhai2 hoe e5 bit8, tak8 pai2 i tou si7 kap hoe chin chhin-bit8, ham7 sin kap mia7 tit8-tit8 tui3 hoe-sim chng3 loh8-khi3, bo5 sioh i kap hoe saN-chim e5 chhin-bit8.  Bit8 chhai2 liau2 e7 koh lai5 a2-be7?  Be7 lah, hiat-kak8--li2, lian5 oat8-thau5 tou bo5, choe3 i khi3, thi2-sit8 poe hou7 li2 jiok.
Chheng-choaN5 sim-te2 na2 u7-iaN2 teh ai3 Lan5-hiong leh.  I sou2 pheng3-tiaN7 e5 bi7-hun-chhe sui-jian5 bo5 Lan5-hiong e5 sui2, m7-ku2 u7 chai5, se3, lek8; i ti7 kong-si e5 te7-ui7 si7 kho3 in bi7-lai5 e5 tiuN7-lang5 e5 se3, in bou2 e5 au7-thau5 si7 i e5 au7-piah-soaN.  I na2 u7 khoaN3-tioh8 soaN-lai7 e5 chhoan-kou (村姑).  Chhau2-te7 kou-niu5 sui-jian5 si7 thak8-koe3 chhou-tiong, ti7 peN7-iN7 hiah ku2, u7 san2-po5, hou7-su7 e5 chu-keh.  Na7-si7 chu7 se3 sin3 Chu2, pai3 Siong7-te3, long2 si7 kap pai3 Siong7-te3 e5 lang5 kau-poe5 chhut-jip8, seng5-sit8, bo5 oan-khiau, tit8-tit8, tak8 hang7 khoai3 sin3--lang5.  Chheng-choaN5 e5 chhui3 be7 su koa3 siang e5 chih8, sian3 tit Lan5-hiong hi7-a2 phak-phak.  Koh in2-iu2 lu2-sek e5 lau2-chhiu2, Lan5-hiong chit8 chiah na2 toa7-ti, kui2-ku3-a2 oe7 ka7 i ngiau, kui2-hang7-a2 mih8 choe3 bi2-khng ka7 i soah loh8-khi3, chiu7 toe3 lang5 tit8-tit8 kiaN5.  An2-choaN2 thang kap lang5 iok-sok siong-hoe7, an2-choaN2 thang kap lam5-seng3 che7 sio-kheh, thau5-khak ti7 lam5-seng3 e5 heng-cheng5.  Koh thang toe3 lang5 khi3 lu2-sia7, kaN2 toe3 lang5 peh kau3 4 lau5, koh khui pang5-keng, chi2-u7 nng7 e5, mng5 so2 khi2-lai5, so2-si5 te7 tiam3 cha-pou-lang5 e5 te7-a2.  Koh khi3 hit chhut e7 chhong3 sim2-mit8?  Si7 pi2 khoaN3 hoe2 khah beng5.  Kai si2, chin-chiaN3 kai si2.  Kau3 hia beh chau2 bo5 lou7 lah.  M7-si7, kau3 hit chun7 be7 siuN7 beh chau2 lah, hit si5 e5 sim si7 chhi-be5 chui3-chiu2 e5 chong7-thai3, sim bang5--khi3 lah.  Chu7 thau5 ti7 i-iN7 e5 si5, am3-si5 m7-si7 tioh8 i lun5-tioh8 tong-tit8, chiu7 m7 eng-kai khi3 kou3 i, beh khi3 eng-kai chio phoaN7.  Chin-chiaN3 si7 hou7 kui2 be5, chui2-kui2 teh kio3 Pai2-sui7 chiu7-si7 an2-ni.
Chin-chiaN3 si7 hou7-hoe2 siuN ban7 lah.  Chheng-choaN5 chhut-iN7 bo5 loa7-ku2, chiu7 kap keng-li2 e5 cha-bou2-kiaN2 kiat-hun.  PoaN3 chio-chhoa7, in-ui7 sin-niu5 hit peng5 e5 sio2-ti7 iau2 chin se3-han3, sou2-i2 phin2 hou7 in chio, kau3 sio2-ti7 toa7-han3 chiah chhut-khi3, sou2-i2 it-chhe3 e5 kiat-hun-hui3 long2 in tiuN7-lang5 chi-li2, chin-chiaN3 si7 chhe-ka-chai5 e5 ho2-un7-ji5.  Chham2 e5 chi2-u7 si7 peh8 hou7 lang5 chau-that, le2-choa2, chhu3-lu2 po2-kui3 e5 seN3-mia7 hou7 lang5 thiah phoa3 koh hou7 lang5 hiat-kak8, giat8-thai koh am3-kiat, si7 chhau3-chian7 e5 ku7-hoe3, choe3 pou3 tat8-chiN5, choe3 saN m7-tat8 chiN5.  TaN beh an2-choaN2?
Kan-ta Chheng-choaN5 teh song2-khoai3, teh tit chhe-ka-chai5.  Na7-si7 ho2 keng2 bo5 ku2, Chheng-choaN5 kiat-hun bo5 loa7-ku2, Tiong Jit8 Lou5-kau-kio5 su7-pian3 hoat-seng, keh-ni5 e5 4 goeh8 chhe 5, Chheng-choaN5 e5 ang5-toaN-a2 kau3 lah.  Chiu7-si7 siu7 Jit8-pun2 cheng3-hu2 e5 Liok8-kun-seng2 tiau3 i khi3 choe3 thong-ek8.  Tai7-seng khi3 Hoa5-pak (華北), tong-si5 kong2 ho7-choe3 Pak Chi (北支), au7-lai5 toe3 kun tit8-tit8 choan2-chian3 kau3 Hoa5-lam5.  Tng Se3-kai3 te7 2 hoe5 tai7-chian3 lian5-hoat e5 si5, chiu7 choan2-chian3 khi3 Lu7-song3.  Khi2-thau5 ti7 Ma-ni-lah, au7-lai5 ia7 bat kau3 Phek-iau5, hit si5 Jit8-kun lian5-chian3 lian5-seng3, tui3 ji7-teng2-peng tit8-tit8 seng, seng kau3 chun2-ui3 (准尉).  Se3-thau5 chin ho2, chheng7 kun-chong hip siong7 kia3 to3-lai5 hou7 in bou2.  Bak8-chit8-nih koe3 5, 6 ni5.  Siok8-gu2 an2-ni kong2, “Chun5-oan5 kau3 tak8 e5 kang2-khau2 tou u7 in chhu3.”  Chheng-choaN5 kau3 tak8 sou2-chai7 ia7-si7 an2-ni, tong-si5 Jit8-pun2 choe3 chian3-seng3-kun e5 kun-ki2 sit8-chai7 chin kian3-siau3, to3-chhu3 chhi2-ti7 leng5-jiok8 lang5 e5 hu7-lu2.  Chong2-si7 li2 ia7 m7-bian2 siuN7 i e5 hu7-jin5-lang5 ti7 chhu3-nih si7 choat8-tui3 e5 cheng-chiat.  Kiat-hun bo5 chit8 ni5, iau2-boe7 khioh gin2-na2, tng chheng-chhun, si7 se3-siok8 bo5 sin3 to7-li2 e5 ka-teng5, ti7 Tai5-pak chhia-hoa5 e5 sou2-chai7, li2 siuN7 i kiam2 e7 tiam7-tiam7 lai5 chiu2 khang-pang5.  Sou2-i2 i ia7 thau kiaN5 i e5 lou7.
Kau3 chian3-cheng e5 hou7-poaN3, hut-jian5 Chheng-choaN5 e5 siau-sit chu7 an2-ni tng7-khi3 lah, m7-si7 tng7 tiap-a2-ku2, si7 eng2-oan2 e5 tng7-khi3.  Tui3 siau-sit tng7-khi3 liau2-au7, koh hiah ku2 bo5 tng2-lai5, put-ti put-kak Chheng-choaN5 e5 hu7-jin5-lang5 toe3 lang5 khi3 lah.  In seN-pe7 ia7 khoaN3-phoa3, bo5 chhap, pang3 hou7 in cha-bou2-kiaN2 chu7-iu5.  TaN chia chhiaN2 an3-ha7.  Khah iau3-kin2 lan2 koh lai5 siuN7 Lan5-hiong e5 su7.

13. CHHAM3-HOE2 E5 SENG-OAH8.
Lan5-hiong to3-khi3, chit8 bin7 chin kian3-siau3, chin loe2-chi3; koh chit8 bin7 chin siong-sim, ia7 chin chham3-hoe2 cheng5 e5 sit-chho3.  Sou2-i2 long2 m7-kaN2 chhut lai5 kiN3-lang5.  Si5-jit8 teh koe3 chin-kin2, bian2 loa7-ku2, keh-ni5 e5 chhun-thiN, tng i 24 hoe3 ni5 thau5, tui3 Chheng-choaN5 sou2 siu7 e5 giat8-thai kau3 goeh8 lah, chiu7 siN chit8 e5 eN-a2, si7 cha-pou--e5.  PhiN7 tit8 koh chiam, bak8-chiu toa7-lui2 koh teng5-sun5, e7-tau2 hui5-hui5, chit kui2-tiam2 chin seng5 in lau7-bu2; thian-peng5 khoah, bak8-bai5 chhou, chhui3 toa7-e5 chin seng5 in lau7-pe7, chin-chiaN3 si7 kiaN2 be7 thau-seN tit, chit8 poaN3 chin seng5 pe7, chit8 poaN3 chin seng5 bo2.  Eng2-hok hiaN khoaN3 sun-a2 chhut-thau5, koh si7 cha-pou--e5, in-ui7 lai7-bin7 long2 bo5 cha-pou-sun, koh seN-choe3 chin-sui2.  Sou2-i2 chit8 bin7 sui-jian5 si7 siu7-khi3, chong2-si7 chit8 bin7 ia7-si7 chin hoaN-hi2.  Chiau3 Lan5-hiong e5 i3-su3, ka7 i ho7 mia5 kio3 “Siu2-gi7” (守義).  Chiah8 lau7-bu2 e5 siN3, sou2-i2 kio3 i choe3 “Li2 Siu2-gi7.”  An2-choaN2 e7 ho7 an2-ni e5 mia5?  Si7 Lan5-hiong chin koat-sim, an3-sng3 i it-seng bo5 beh koh ke3.  In-ui7 i e5 sim i2-keng chin kiaN, koh iam3-hun7 lam5-seng3 e5 bo5 tiong-sit8.  Koh chit8 bin7 siuN7 kong2 chho3 chit8 pai2, tek-khak m7 koh chho3 te7-ji7 pai2.  Beh piau2-beng5 i e5 chi3-khi3, lai5 se2-khi3 i it-si5 chho3-gou7 e5 kian3-siau3.  Sou2-i2 ho7 kiaN2 e5 mia5 choe3 Siu2-gi7.
Siu2-gi7 chhut-si3 e5 te7-ji7 ni5, A-kong hut-jian5 jiam2-tioh8 hi3-eng e5 peN7, m7-kaN2 hou7 lang5 khui-to, thau5-boe2 thoa chit nng7 goeh8-jit8 soa3 koe3-sin khi3, chin phah-sng2, i si2 hit ni5 chiah 55 hoe3.  Lang5 iau2 chin-iong2, hut-jian5 jiam2-tioh8 chiu7 bo5 i.  Ke-lai7 tai7-ke chin iu-bun7, hit si5 se3-han3 sio2-moai7 Lan5-ji5 ia7 ke3 liau2 lah.  Siang7 kho2-lian5 chiu7 Lan5-hiong khan-kiaN2 ti7 lai7-bin7.  Lau7-pe7 ti7-teh bong2 thun-lun2 koe3-jit8, Lau7-pe7 kah bo5 ti7-teh, sng3 si7 oa2 a-che2 chiah8, sit8-chai7 chin phaiN2-se3.  Tui3 gin2-na2 chhut-si3 liau2-au7, koh hok8-to3 i e5 sin3-giong2, koh jiat8-sim keng3-pai3 Siong7-te3.  Siong7-te3 ia7 lin5-bin2--i, koh hou7 i chiu7-kin7 seng3-chhan, tui3 hit si5 i2-au7, i chiu7 koh pang-chan7 Chu2-jit8-oh8, seng3-koa pan.  Koh chit8-bin7, ti7 seng-oah8 hong-bin7, i u7 choe3 san2-po5, ia7 ka7 lang5 choe3-saN, u7-si5 kau3 hng5-nih pang-bang5 che2-hu e5 kang-tiaN5.  An2-ni bak8 chit8-nih, chiu7 keng-koe3 5, 6 ni5.  Ui7-tioh8 i koe3-thau5 e5 thoa-boa5, ti3-kau3 seng khu soa3 bo5 kau3 goa7 iong2.  Koh i chit8 bin7 teh siuN7 Siu2-gi7 i2-keng 6 hoe3 lah.  Kiam2-thang hou7 i choe3 soaN-lai7 gin2-na2.  Sou2-i2 sim u7 i3-hiong3 ai3 chhut-lai5 tou-chhi7 khia7-khi2.  Ng3-bang7 tui3 gin2-na2 e5 kau3-iok8 e7 khah ho2.
Tu2-gu7 u7 chit8 e5 ki-hoe7, i chiu7 chhut-lai5 Tai5-lam5, tit-tioh8 chit8 ui7 bo2-hoe7 soan-kau3-su kou-niu5 e5 the2-thiap, chiu7 koh iong7 i ti7 lan2 kau3-hoe7 e5 i-iN7 lai5 hok8-bu7.  Chit pai2 i chin-chiaN3 si7 jin7-chin, un-khun5, si5-si5 ki5-to2, kin2-sin7 i e5 seng-oah8, chin-chiaN3 si7 kiaN5 ti7 chham3-hoe2 seng3-kiat e5 seng-oah8.  Sou2-i2 che7-che7 hoan7-chia2 tui3 i lai5 tit-tioh8 chin toa7 e5 li7-ek.  Koh i siong5-siong5 kong2 to7-li2 hou7 lang5 thiaN, ia7 thoe3 lang5 ki5-to2.  Sou2 choe3 e5 kang put-chi2 eng5-iau7 Chu2.
Siong7-te3 ia7 hou7 Siu2-gi7 chin koai, tng 8 hoe3 e5 si5 chiu7 jip8 kok-bin5 hak8-hau7.  Ti7 koh-bin5 hak8-hau7 tak8-ni5 tou thau5-mia5.  Chit-hang7 thang choe3 Lan5-hiong chin toa7 e5 an-ui3.  Au7-lai5 ti7 chian3-cheng tiong lan2 kau3-hoe7 e5 i-iN7 chit8 si5 u7 theng5-pan7.  (Siang7 ti7 chit si5, Tai5-oan5 tui3 jit8-pun2 e5 thong2-ti7 oaN7 choe3 Tiong-hoa5 Bin5-kok e5 thong2-ti7).  Hit-si5 i hut-jian5 seN-chhut chit8 hang7 tui-bou7 chhin-lang5 e5 sim, hit ni5 Siu2-gi7 tu2 11 hoe3, kok-bin5 hak8-hau7 3 lian5, i chiu7 chhoa7 i choe3-hoe2 koe3-khi3 Hoa-lian5.  I e5 i3-su3 si7 lau7-pe7 (Eng2-hok-hiaN) i2-keng koe3-sin.  Beh to3-khi3 SoaN-pa3 chhoe7 a-che2 ia7 bo5 i3-su3.  Kiam2 chin-chiaN3 se3-kan Siu2-gi7 e7 choe3 bo5 i-oa2, bo5 chhin bo5 chhek e5 kou-ji5.  I chin m7-goan7, chiu7 koh chit8 pai2 chhoa7 i e5 kiaN2 kau3 Hoa-lian5, ti7 hia lai5 chhoe7 thau5-lou7, koh ti7 hia beh chiam5-sim lai5 chhoe7 Siu2-gi7 e5 a-kong, koh kiam2-chhai2 e7 chhoe7-tioh8 i e5 lau7-pe7.  In-ui7 i m7-chai Chheng-choaN5 eng3-tiau3 khi3 choe3 Jit8-kun e5 thong-ek8.  I chi2-u7 kan-ta iau2 si7 gong7-sin3 Chheng-choaN5 si7 Hoa-lian5 e5 lang5.  Sou2-i2 i chiu7 koat-sim chhoa7 kiaN2 khi3 hia chhoe7 thau5-lou7.

14. BO5 I3-TIONG E5 KIN3-B?N.
Kau3 Hoa-lian5 e5 si5 chiu7 khi3 kau3-hoe7 pai3-hau7 bok8-su.  Tan5 Bok8-su kap Bok8-su-niu5 hui-siong5 e5 chhin-chhiat, chit8-e7 thiaN-tioh8 i e5 chham2-keng2, chap8-hun tong5-cheng5 i e5 keng2-gu7, chek-si5 chio i kui7-loh8 lai5 kiu5 Chu2 thoe3 i khui-lou7.  Hit am3 lau5 i ti7 kau3-hoe7 keh-mi5.  Keh-jit8 Tan5 Bok8-su the3 i khi3 chhoe7 thau5-lou7.  Kai-chai3, ban7-su7 Chu2 bo5 m7 ui7-tioh8 keng3-pai3 I e5 lang5 lai5 an-pai5.
Si-phian 25: 1－3 kong2, “Ia5-ho5-hoa ah, goa2 e5 sim-sin5 giong2-bong7 Li2, m7-thang hou7 goa2 kian3-siau3.  
M7-thang hou7 goa2 e5 tui3-tek8 in-ui7 iaN5 goa2 lai5 khoa-khau2.  KiN3-na7 theng3-hau7 Li2 e5 tek-khak bo5 kian3-siau3.”
Chin-chiaN3 si7 an2-ni.  “Ia5-sou Ki-tok cha7-jit8 kin-a2-jit8 tang5 chit8-iuN7, tit8 kau3 tai7-tai7” (Hi-pek-lai5 13: 8).  
Koh Si-phian 56: 8 kong2, “Goa2 e5 liu5-lok8, Li2 long2 ki3-siau3; kiu5 Li2 chiong goa2 e5 bak8-sai2 siu ti7 Li2 e5 phe5-long5; che kiam2 bo5 long2 ki3 ti7 Li2 e5 chheh mah?” (我幾次流離，你都記數，求你把我眼淚裝在皮袋裏，這不都記在你冊子上麼).
HiaN-ti7 chi2-moe7, chin-chiaN3 si7 an2-ni.  Ia5-ho5-hoa Siong7-te3 I m7-bat pang3 sin3 I, kho3 I e5 lang5 choe3 bo5 pe7 e5 kiaN2.  I hoaN-hi2 hou7 lang5 chhoe7-tioh8, I beh chhun I e5 seng3-chhiu2 khan kiN3-na7 su-iau3 I in2-chhoa7 e5 lang5.  Cha2 I chhoa7 I2-sek-liat8 peh-siN3 koe3 Ang5-hai2, hou7 bo5 lou7 chiaN5-choe3 u7 lou7; hou7 bo5 thang chiah8 piN3-choe3 u7 thang chiah8.  I iuN2-chhi7 I e5 peh-siN3, eng7 chui2, eng7 bah hou7 in boan2-chiok, keng-koe3 che7-che7 chhi3-lian7, hou7 in hak8-sip8 sin3-sim, khiam-pi, sun7-hok8, kau3 boe2 chiu7 chhoa7 in kau3 Ka-lam5.  Chhin-chhiuN7 an2-ni, Chu2 e5 seng3-chhiu2 kap koan-sim, bo5 m7 siong5-siong5 ti7 Lan5-hiong e5 teng2-bin7.  Choe3 kiaN chiu7-si7 lang5 eng7 kha-chiah ng3 Siong7-te3, ti3-kau3 Siong7-te3 kong2, “Goa2 bat kio3 lin2, lin2 ki3-jian5 m7 thiaN-than3 goa2, chiu7 lin2 kiu5 kio3 goa2, goa2 ia7 m7 thiaN.”
Chu2 in2-chhoa7 Tan5 Bok8-su the3 i khi3 Bi2-lun7 lai5 tham3-mng7 lan2 kau3-hoe7 siat e5 peN7-iN7 khoaN3 u7 khiam3-oan5 a2-bo5?  Chin tu2-ho2, chin su-iau3 chit8 ui7 u7 keng-giam7, ji5-chhiaN2 jiat8-sim e5 chi2-moe7 lai5 tam-tng san2 hu7-jin5-kho e5 hou7-su7 pan-tiuN2.  Chek-si5 chhiaN3 i khi3 hia hok8-bu7.  PeN7-iN7 khoaN3 i e5 lau2-lian7, jiat8-sim khian5-seng5, koh si7 tiong-lian5 e5 chi2-moe7, chai i m7 koh ke3, thang hok8-bu7 khah ku2 ti7 peN7-iN7, chiu7 hui-siong5 e5 tiong7-iong7 i.
Si5-jit8 teh ke3 chin kin2, ut8 chit8--e5 Siu2-gi7 i2-keng pit-giap8 Hoa-lian5 kok-bin5 hak8-hau7, ji5-chhiaN2 i2-keng chin3-jip8 Hoa-lian5 Seng2-lip8 Chhou-tiong, ia7 chin ho2 seng5-chek thak8 kau3 saN lian5 lah.
U7 chit8 jit8 Tan5 Bok8-su u7 chhoa7 chit8 e5 hoan7-chia2 lai5 piN7-iN7 beh jip8-iN7.  Chit e5 piN7-lang5 si7 chin kho2-lin5, kin-ni5 si7 68 hoe3, seN3 Tan5, mia5 A-seng5, chit-giap8 si7 tiam phoe5-e5.  I si7 kou-khou2 bo5 thang i-oa2 e5 lau7 toa7-lang5.  I ti7 ni5-goa7 cheng5, tui3 chit8 e5 tui3 Bi2-kok lai5 e5 pou3-to7-thoan5 lai5 Hoa-lian5 pou3-to7 e5 si5 lai5 jip8 sin3-giong2--e5.  Hit-si5 i kam2-kak ni5-lau7 lah, chiah-nih phaiN2-mia7, ti7 se3-kan i iau2 u7 sim2-mih8 thang ng3-bang7.  I siuN7-tioh8 i e5 choe7, koh it-seng keng-koe3 e5 khou2-chham2, sou2 ng3-bang7 chin7-lat8 poe5-iuN2 e5 kiaN2, ki3-jian5 siu7 tiau3 choe3 Jit8-pun2 kun e5 thong-ek8, kau3 taN thau5-boe2 oa2 chap8-chhit, peh ni5 lah, thau5-a2, saN, si3 ni5 u7 siau-sit, taN 10 goa7 ni5 bo5 siau-sit lah.  Sou2-i2 i ti7 se3-kan si7 choat8-bang7, i e5 sim chin kan-khou2, chin iam3-se3.
Hit si5 lai5 thiaN to7-li2 si7 tui3 e7-bin7 chit saN ku3 oe7 lai5 jip8-sin3.
1. “In-ui7 Siong7-te3 chiong tok8-siN e5 KiaN2 siuN2-su3 se3-kan, hou7 kiN3-na7 sin3 I e5 lang5 boe7 tim5-lun5, oe7 tit-tioh8 eng2-oah8; I thiaN3 se3-kan kau3 an2-ni” (Iok-han7 3:16).
I thiaN bok8-su thak8 khi2 Siong7-te3 e5 oe7, i kam2-kek kau3 lau5 bak8-sai2.  I siuN7 kong2 goa2 si7 chiah m7 chiaN5-mih8 e5 lang5, ti7 Siong7-te3 e5 bin7-cheng5 moa2-moa2 e5 choe7-ok, Siong7-te3 thai2 e7 thiaN3 goa2 kau3 an2-ni.
2. I koh thiaN kong2, “Lin2 kiN3-na7 tioh8-boa5 taN tang7-taN3 e5, tioh8 chiu7-kun7 goa2; goa2 beh hou7 lin2 an-hioh” (Ma2-thai3 11:28).
Ah!  Che si7 i it-seng ti7 khou2-chham2 tiong sou2 m7-bat thiaN-tioh8 e5 siau-sit.  Se3-kan ti7 to2-ui7 u7 hit ho7 lang5 oe7 thoe3 lang5 taN tang7-taN3, jiN5-chhiaN2 oe7 hou7 lang5 tit-tioh8 peng5-an an-hioh ah?
3. Te7 saN ku3 i thiaN-tioh8 kong2, “Koh ka-ki7 jin7 ti7 toe7-chiuN7 choe3 lang5-kheh, choe3 chhut-goa7 e5.  In-ui7 an2-ni kong2 e5, si7 piau2-beng5 in teh chhoe7 chit8 e5 chou2-ke.  In na7 siau3-liam7 sou2 tui3 hia chhut-lai5 e5 toe7, chiu7 u7 thang to3-khi3 e5 ki-hoe7.  Chong2-si7 taN in him-bou7 koh-khah ho2 e5, chiu7-si7 ti7 thiN-nih e5.  Sou2-i2 Siong7-te3 chheng-choe3 in e5 Siong7-te3, bo5 liah8-choe3 kian3-siau3; in-ui7 i2-keng thoe3 in pi7-pan7 chit8 e5 siaN5” (Hi-pek-lai5 11: 13－16).
A-seng5-peh thiaN-tioh8 chiah e5 Siong7-te3 e5 oe7, sim toa7 kam2-kek, i kam2-kak i peng5-seng sou2 tui-kiu5 e5 chiu7-si7 chiah e5.  TaN i m7-si7 bo5 pe7 e5 kiaN2 lah, in-ui7 Siong7-te3 si7 i e5 ThiN-pe7.  Koh i ti7 se3-kan m7-si7 bo5 i-oa2 lah, in-ui7 Chu2 beh thoe3 i taN tang7-taN3.  Koh i m7-si7 bo5 ke kho2-kui e5 long7-ji5 (無家可家的浪兒).  I chai i e5 chou2-ke si7 ti7 thiN-nih, i i2-keng u7 kui-siok lah (歸宿).  Sou2-i2 i e5 jin5-seng hut-jian5 tui3 ou-am3 lau5 bak8-sai2 e5 soaN-kok choan2-jip8 eng5-kng Sek-an e5 toa7-lou7.  Sou2-i2 tui3 hit si5 khi2, i chiu7 bo5 lang3 le2-pai3 lai5 siu2 le2-pai3.  Sou2-i2 ti7 iok poaN3 ni5 cheng5, chiu7 siu7 chiap-lap8 jip8 seng3-hoe7.  Na7-si7 chin kho2-sioh, chiah ku2 sin-the2 put-chi2 khah lam2, put-chi2 kau7 lap8-khap8.  Sou2-i2 bok8-su chhoa7 i lai5 lan2 kau3-hoe7 e5 peN7-iN7 jip8-iN7.
Ah!  Siong7-te3 e5 liap-li2 chin-chiaN3 si7 o3-biau7 ah!  Tng Lan5-hiong koh lai5 Hoa-lian5 e5 si5, kap kiaN2 cho3-hoe2 kiaN5, siu7 bok8-su an3-nai7 cho3-hoe2 beh khi3 Bi2-lun7, beh khi3 Ki-tok-kau3 piN7-iN7 chiu7-chit,tng i koe3 Bi2-lun7 kio5 e5 tong-si5, kian3-keng2 seng-cheng5, siuN7-kiN3 i iok 12 ni5 cheng5, hit si5 Siu2-gi7-a2 iau2 ti7 pak-tou2 lai7 nng7 goeh8 goa7 jit8 e5 si5, thiau3 Bi2-lun7 kio5 bo5 si2.  Kin-a2-jit8 chhoa7 kiaN2 11 hoe3 lai5 koe3 chit e5 kio5, chin-chiaN3 si7 kam2-khai3 bu5-liong7.  Be7 kim3-tit ian5-lou7 kiaN5 ian5-lou7 lau5 bak8-sai2, chu7-jian5 bok8-su kiaN5 ti7 thau5-cheng5 m7 chai-iaN2, kiaN2 Siu2-gi7 kiaN5 ti7 Sin-piN m7-chai i3-su3.
TaN kin-a2-jit8 lai5 Hoa-lian5 bak8 chit8-nih iu7 6 ni5 lah, tui3 Siu2-gi7 kok-bin5 hak8-hau7 saN ni5 lai5 kau3 chhou-tiong saN ni5 lah.  Hit jit8 khoaN3-tioh8 A-seng5-peh e5 jip8-iN7 chhiu2-siok8, chai i si7 Tan5 A-seng5, si7 tiam phoe5-e5--e5.  Hit e5 bin7-heng5 chiok seng5 Chheng-choaN5 e5 bin7.  Chit8 si5 sim chin giau5-gi5.

15. SIO-J?N.
A-seng5-peh i m7-si7 sim2-mih8 tang7-piN7, si7 lo2-soe sim-chong7 bo5 lat8 e5 piN7, tui3 jip8-iN7 i2-lai5 tui3 i-seng eng7 tu2-ho2 e5 ioh8-hng kap chu-iong2-phin2 hou7 i chiah8 i chiu7 na2 iong2-kiaN7.  Tng ti7 i khah khoaN3-oah8 e5 si5 i chiu7 siong5-siong5 kap Lan5-hiong tam5-lun7 kong2-oe7.  A-seng5-peh sim-lai7 u7 chin giau5-gi5, Lan5-hiong e5 kiaN2 Siu2-gi7 an2-choaN2 e7 hiah seng5 in kiaN2 Chheng-choaN5 e5 bin7.  Ji5-chhiaN2 chhio3 e5 khoan2-sit, kap kong2-oe7 e5 siaN-im ia7 u7 chin sio-tang5 e5 sou2-chai7.
U7 chit8-jit8 A-seng5-peh kim3 be7-tiau5 chiu7 mng7 Li2 Hou7-su7 kong2, “Hou7-su7 sian-siN, chin sit-le2, goa2 lai5 pai3-mng7 li2 chit8-chan5 su7, chhiaN2 li2 m7-thang siu7-khi3, li2 m7-chai kheng2 ka7 goa2 kong2 a2-m7?”  Lan5-hiong chai A-seng5-peh si7 seng5-sit8 e5 sin3-tou5, koh si7 lau7-toa7-lang5, koh i ka-ki7 ia7 siuN7 chin ai3 mng7 i, sou2-i2 chiu7 in3 A-seng5-peh kong2, “ChhiaN2 li2 mng7 bo5 iau3-kin2, goa2 na7 chai, goa2 hoaN-hi2 ka7 li2 kong2, koh ki5-sit8 goa2 ia7 u7 oe7 ai3 pai3-hau7 li2, ia7 chhiaN2 li2 ka7 goa2 kong2.”  A-seng5-peh kong2, “Ho2, goa2 na7 e7 hiau2-tit, goa2 ia7 hoaN-hi2 ka7 li2 kong2.”  Hit-si5 si7 mng2-pou tu2 khah-eng5 e5 si5.  A-seng5-peh chiu7 khui-chhui3 mng7 kong2, “Chin sit-le2, hou7-su7 sian-siN, chu7 kau3-taN goa2 siong5-siong5 khoaN3 chit8 e5 gin2-na2 chheng7 tiong-hak8 e5 che3-hok8 lai5 chhoe7--li2, hit e5 si7 li2 e5 sim2-mih8 lang5.”  “Hit e5 si7 goa2 e5 kiaN2.”  “Kin-ni5 kui2-hoe3 lah, kui2 ni5 e5?”  “17 hoe3, chhou Tiong 3 ni5.”  “Goa2 thai2 m7-bat khoaN3 in A-pa lai5 chhoe7--li2.”  Lan5-hiong thiaN A-seng5-peh mng7 hit-ku3, chit8-bin7 chin kian3-siau3, chit8-bin7 chin siong-sim, thau5-khak chu7 an2-ni chhih loh8-khi3, bin7 oat8 tui3 au7-bin7, kim3 be7-tiau5 bak8-sai2 soa3 lian3 chhut--lai5, theng5 chin ku2 long2 bo5 in3.  A-seng5-peh chiap-soa3 kong2, “Hou7-su7 sian-siN, goa2 e7 mng7 li2 an2-ni, ki5-sit8 si7 in-ui7 goa2 e5 sim mui2-pai2 na7 khoaN3 tioh8 li2 e5 gin2-na2 chiu7 na2 chun2 khoaN3 tioh8 goa2 e5 kiaN2, bo5-lun7 bin7-heng5, chhio3 e5 khoan2-sit, chhio3 e5 siaN-im, kong2-oe7 e5 siaN-im chin hong2-hut si7 kap goa2 e5 kiaN2 siang7-khoan2.”  “A-peh li2 e5 kiaN2 kio3 choe3 sim2-mih8 mia5?”  “Kio3 choe3 Tan5 Chheng-choaN5.”  “I taN tui3 to2 ui7 khi3?”  “I iok 18 ni5 cheng5 hou7 Jit8-pun2 kun tiau3 khi3 choe3 thong-ek8, chit8-khi3 chu7 an2-ni bo5 hoe5-thau5, khi2-thau5 khi3 Hoa-pak, au7-lai5 choan2-chian3 kau3 Hoa-lam5, jian5-au7 chai i u7 kau3 Hui-lip8-pin, khi3 4 ni5 iau2 u7 siau-sit, ji5-au7 kau3 taN chap8-goa7 ni5 long2 bo5 siau-sit lah.”  “I boe7 khi3 choe3 thong-ek8 e5 si5, i si7 teh choe3 sim2-mih8.”  “Si7 teh choe3 che3-ioh8 kong-si e5 soan-thoan5 kong2-ko3 e5 chu2-jim7.”  “Na7-si7 an2-ni A-peh li2 e5 mia5 kiam2 m7-si7 Tan5 Chin3-seng5.  Kiam2 m7-si7 bat khui Hoa-bi2 phoe5-e5 tiam3.”  “Si7 lah, goa2 e5 hou7-khau2 mia5 Tan5 Seng5, u7-si5 lang5 kio3 goa2 Chin3-seng5, khui Hoa-bi2 phoe5-e5 tiam3 si7 kou2-cha2 ti7 Tai5-lam5 e5 si5.  Na7-si7 li2 thai2 e7 chai chiah e5 su7?”
Lan5-hiong chu7 an2-ni hau2 chhut--lai5 soa3 kui7-loh8 phak ti7 A-seng5-peh e5 peN7 chhng5 cheng5, tui3 chhiu2 ka7 i khan-teh, bak8-sai2 tih-tam5 A-seng5-peh e5 chhiu2, na2 kong2 na2-hau2, na2 chheh-khui3, kio3 chit8-siaN “A-pa,” chu7 an2-ni hau2 koh-khah chham2-chheh.  A-seng5-peh kin2 peh khi2-lai5 che7 tiam3 bin5-chhng5-kiN5, kong2, “Hou7-su7 sian-siN, li2 tau3-ti2 si7 chaiN2-iuN7 kio3 goa2 an2-ni?”  Hit-si5 Lan5-hiong chiah chiong-thau5 kau3-boe2 tai7-liok8 kong2 chit8-pian3 hou7 A-seng5-peh thiaN.  A-seng5-peh ia7 khui-siaN hau2, tui3 an2-ni nng7 e5 ta-koaN, sim-pu7 chiah sio-jin7.  Tui3 an2-ni A-seng5-peh chiah liau2-kai2 chit e5 Hou7-su7 Lan5-hiong e5 gin2-na2 ho7 kio3 “Siu2-gi7” e5 i3-su3, kap liau2-kai2 hit-e5 gin2-na2 e5 bin7-heng5, the2-thai3, siaN-im ki5-sou2-i2 e7 kap in kiaN2 Chheng-choaN5 siang7-khoan2 e5 sou2-i2-jian5.  Tui3 an2-ni A-seng5-peh sim hui-siong5 hoaN-hi2, chiu7 chiam7-chiam7 koh iong2-kiaN7.  Bo5 joa7-ku2 chiu7 the3-iN7.  Chit-chan5 su7 soa3 chiaN5-choe3 Hoa-lian5 kau3-hoe7 e5 bi2-tam5, chiu7-si7 Lan5-hiong e5 “Siu2-gi7,” iu2-hau3 e5 cheng-sin5.  A-seng5-peh tui3 hit-si5 khi2 chiu7 siuN7 kong2 i oah8-teh u7 an-ui3, u7 bok8-tek, chiu7 khoe-hok8 kian7-khong.  Phoe5-e5 taN2-a2 taN leh, pi2 cheng5 koh-khah piaN3-se3 lai5 choe3 kang.  Siu2-gi7 kap A-kong sio-jin7 liau2-au7 ia7 chin hoaN-hi2, pi2-cheng5 koh-khah oah8-tang7 jin7-chin thak8-chheh, bo5 loa7-ku2 chiu7 pit-giap8.  Pit-giap8 liau2 chiu7 khi3 thak8 Su-hoan7 hak8-hau7.  A-kong ia7 tau3 than3-chiN5 hou7 i thak8.  Siu2-gi7 kap A-kongchoe3-hoe2 tiam3, kau3 khi3 thak8 Su-hoan7 hak8-hau7 chiah khi3 hak8-liau5.  Si7 jip8-ti7 Tai5-pak Su-hoan7, na7 hioh-joah8 to3--lai5 chiu7 saN-e5, ta-koaN, sim-pu7, kap se3-kiaN2 Siu2-gi7--e3 saN-e5 chin khoai3-lok8, ti7 Chu2 chiaN5-choe3 chit8-e5 ho2 e5 Ki-tok-hoa3 ka-teng5.  SaN-tai7-lang5 choe3-hoe2 tiam3, hit-e5 iu2-hau3 e5 sim-cheng5, kam2-sia7 Chu2 e5 hoaN-hi2 moa2-moa2, chhiong-moa2 ti7 in tiong-kan.  Na7-si7 ho2-keng2 bo5 ku2, put-chhek e5 chai-ho7 koh kau3 in e5 tiong-kan.

16. KIU5 LI2 SIA3-BIAN2 GOA2.
Lang5 chin-chiaN3 na7 m7-si7 hng7-hng7 e5 khoa3-lu7 chiu7-si7 u7 kin7-kin7 e5 hoan5-lo2.  Chai-ho7 tiong5-tiap8 chhin-chhiuN7 hai2-eng2, au7-eng2 jiok cheng5-eng2, tiong5-tiong5 tiap8-tiap8 tit8-tit8 koaN2--lai5.  Kong sun, bo2 kiaN2, ta-koaN sim-pu7 chiah hoaN-hi2 saN-jin7 khoai3-lok8 lai5 koe3-jit8 na7-tiaN7, chit e5 hok-khi3 ke3-siok8 bo5 loa7 ku2 kau3 ti7 Siu2-gi7 thak8 su-hoan7 hak8-hau7 e5 soah boe2-ni5, beh pit-giap8 e5 goeh8-goa7-jit8 cheng5 lau7-kong A-seng5-peh hut-jian5 ui7-tioh8 poah8-to2, tui3 an2-ni soa3 ti3-kau3 be7 koh khi2-chhng5, thoa chiaN5 goeh8-jit8 soa3 piat8-se3.  Piat8-se3 hit ni5 A-seng5-peh tu2-tu2 si7 71 hoe3, e5 6 goeh8, Siu2-gi7 ia7 i2-keng 20 hoe3 lah.  Tng Chheng-lian5, chin eng-chun3, seng5-chek chin ho2, i sou2 ai3--e5 tek8-piat8 im-gak8-kho, ki-tiong seng-gak8, siaN hui-siong5 sui2.  Na7 koh ka7 i poe5-iuN2 kho2-leng5 e7 choe3 seng-gak8 ka.  In-toaN tai7-khai3 si7 tui3 pe7-bu2 e5 ui5-thoan5, in-ui7 lau7-pe7 tui3 im-gak8 u7 chhu3-bi7, lau7-bu2 si7 SoaN-pa3 e5 lang5, goa7 kong si7 seN3 Bok8, hia e5 lang5 chin gau5 gim5-si, tui3 a-ma2 chiu7-si7 gau5 gim5-si.
TaN Siu2-gi7 pit-giap8 liau2-au7 chiu7 koh chin3-jip8 Su-hoan7 tai7-hak8.  In-ui7 seng5-chek hui-siong5 ho2, sou2-i2 siu7 the5-mia5 tui3 hak8-hau7 po2-sang3, bian2-kho2 khi3 seng-hak8.  I e5 lau7-bu2 hui-siong5 e5 hoaN-hi2.  Che ia7-si7 Siong7-te3 tek8-piat8 e5 un-tian2, hou7 Lan5-hiong ti7 iu-bun7 tiong thang tit-tioh8 toa7 e5 an-ui3.  Phah-sng2 a-kong bo5 thang khoaN3 kau3 Siu2-gi7 seng5-kong chiu7 piat8-se3.
Lan5-hiong it-seng chin-chiaN3 si7 khou2-chham2, lek8-chin7 it-chhe3 e5 hong-song, kau3 chia lai5 chit8 bin7 si7 thang hoaN-hi2, m7-ku2 ui7-tioh8 kiaN2 e5 chiong-lai5 i e5 lou2-lek8 sit8-chai7 siong5-siong5 si7 koe3-thau5 e5 thoa-boa5, ti3-kau3 seng-khu chin lam2.  Tng ta-koaN si2 hit-si5 soa3 siong5-siong5 ai3 sau3.  Sui-jian5 ti7 piN7-iN7, iau2-ku2 ui7-tioh8 bo5 thang hioh-khun3 ia7-si7 khah-su.  Kau3-boe2 sau3 liau2 soa3 e7 kaN5 hiuh, chiau3-khoaN3 si7 piN3 lo5-siong, kau3 Siu2-gi7 tai7-hak8 soa3 boe2 ni5 hit ni5, Lan5-hoing e5 sin-the2 cham2-jian5 soe-jiok8, sou2-i2 u7 si5-kan to3 lai5 ka-ki7 tiau-iong2.  PiN7-iN7 si7 chin ho2-i3, the2-thiap8, siong5-siong5 u7 i-seng a2-si7 hou7-su7 lai5 ka7 i khoaN3.  In-ui7 piN7-iN7 bo5 keh-li7-sek, sou2-i2 hou7 i tiam3-ti7 piN7-iN7 piN-a2 e5 chhu3.
Kau3 Siu2-gi7 tai7-hak8 soah-boe2-ni5 23 hoe3 e5 6 goeh8 Lan5-hiong e5 peN7-se3 piN3 liau2 chin bai2, chiau3-khoaN3 li7-liau2 piat8-se3 e5 si5-ki5 bo5 hng7 lah.  Na7-si7 i chin pek-chhiat ki5-to2 kiu5 Siong7-te3 hou7 i e7-tit khoaN3 tioh8 i sou3-thiaN3 e5 kiaN2 Siu2-gi7 seng5-kong chiah li7-khui se3-kan.  I-seng kap hou7-su7-phoaN7 tai7-ke ia7 chin ka7 i an-ui3, chiau3-kou3, sou2-i2 pi2-kau3-tek chin u7 nai7.  
Kau3 7 goeh8 tiong-sun5 Siu2-gi7 i2-keng pit-giap8 tit-tioh8 hak8-su7 e5 bun5-pin5, ia7 tit-tioh8 lan2 kau3-hoe7 siat e5 Tiong-hak8 e5 ho2-i3, liong7-cha2 chiu7 chiau-pheng3 i beh thang ka3 lan2 e5 Tiong-oh8.  
Tu2-tu2 tah8 jip8-mng5, chiong heng5-li2 pang3 loh8 khi3, kiaN5 kau3 pang5-keng e5 peN7-chhng5 cheng5 beh ka7 lau7-bu2 chheng2-an e5 si5, hut-jian5 u7 chit8 e5 chhiN-hun7 e5 lang5-kheh chhoa7 chit8 e5 sio2-chia2 seN-choe3 chin-sui2 toe3 au7-bin7 jip8--lai5.
Chit e5 lang5-kheh tau3-ti2 si7 sim2-mih8 lang5?  Chit e5 lang5-kheh si7 Hoa5-kiau5, chit pai2 beh to3 lai5 chou2-kok si7-chhat, khah iau3-kin2 si7 beh to3 lai5 khoaN3 san2-giap8 phok-lam2-hoe7.  I si7 tui3 Hui-lip8-pin to3--lai5 e5.  I m7-si7 tiau5-kang chhut-kok khi3 choe3 seng-li2 e5, i si7 te7-ji7-hoe5 tai7-chian3 tui3 Tai5-oan5 hou7 Jit8-kun tiau3 khi3 choe3 thong-ek8 e3, Jit8-pun2 pai7-chian3 au7 chu7 an2-ni tiam3 ti7 hia e5 lang5.  Chit8 e5 lang5 m7-si7 pat8-lang5, chiu7-si7 Tan5 Chheng-choaN5.
Tan5 Chheng-choaN5 an2-choaN2 e7 toe3 Siu2-gi[Siu2-gi7] jip8--lai5, siuN7 lai5 si7 chin ki5-koai3.  Chong2-si7 che chiu7-si7 “Jin5-seng hi3-kek seng3 e5 tiuN5-bin7” (人生戲劇性的場面).  ThiN e7 khoah bong2-bong2, eng2 tou u7 chit-khoan2 ki5-chek e5 chhut-hian7.  
Tng Jit8-pun2 pai7-chian3 e5 si5, Chheng-choeN5, Chheng-choaN5 to5-thoat Jit8-kun e5 kam3-si7, to5-jip8 toa7 chhiu7-na5, Au7-lai5 [au7-lai5]tit8-tit8 chau2 loh8 lam5, chau2 kau3 chit8 e5 sou2-chai7 kio3-choe3 Mi-na-no3-to2 si7 Hui-lip8-pin kok te7 2 e5 to2-su7, chit8 e5 to2 tai7-iok u7 lan2 Tai5-oan5 e5 3 poe7 toa7.  I u7 khi3 kau3 Lap8-bau2, khi2-thau5 ti7 hia hou7 lang5 chhiaN3, in-ui7 i si7 Tai5-oan5-lang5.  Kun-hok8 thng3 hiat-kak8, kong2 i si7 tui3 Hok-kian3 khi3 e5 Hoa-kiau5 si7 chin khoai3 phian3.  Chin jin7-chin, taN lai5 kau3 chia e7 si2 tou tioh8 phah-piaN3 lah.  I put-chi2 gau5 choe3 seng-li2, i khoaN3 Ia5-chi2-iu5, Ia5-chi2-hun2, chit e5 seng-li2 e7 choe3 tit, sou2-i2 i chiu7 tui3 chit hong-bin7 lai5 chin7-lat8, ko2-jian5 hou7 i than3 tioh8 chiN5.  Bo5 goa7-ku2 i ti7 hia chiu7 koh kian3-ti3 ke-au7.  U7 seN chit8 e5 cha-bou2 kiaN2 kio3-choe3 “Li7-na2” (利那).  Liau2-au7 long2 bo5 koh siN kau3 Li7-na2 18 hoe3 e5 si5 i e5 siN-bo2 chiu7 koe3-sin khi3.  Kin-ni5 20 hoe3 lah, chit pai2 kap in lau7-pe7 choe3-hoe2 koe3 lai5 Tai5-oan5, ng3-bang7 thang seng2-chhin.  Kin-ni5 Chheng-choaN5 ia7 50 thong2 lah, sou2-i2 ia7 bo5 siuN7 beh koh chhoa7.  Koh chit8-bin7 ia7 siuN7 kong2 to3 lai5 Tai5-oan5 khoaN3 chit-peng5 e5 chhin-lang5 taN piN3 chaiN2-iuN7, tui3 chhut-goa7 kau3 to3--lai5 thau5-boe2 23 ni5.  Tui3 Ki-liong5 chiuN7-liok8, chek-si5 koaN2 kau3 Tai5-pak, khi3 chhoe7 i e5 tiuN7-lang5, chiah chai tiuN7-lang5 si2 lah, bou2 koh toe3 lang5 khi3 lah.  Che3-ioh8 kong-si7[kong-si] to2-pi3 lah.  Thou2 chit8 e7 khui3, ah!  Se3-su7 e5 to-pian3.
KoaN2-kin2 koaN2 kau3 Hoa-lian5, khi3 chhoe7 Hi2-siong-hong5 chiu2-ka, i2-keng oaN7 pat8-lang5 khui, lai7-bin7 bo5 poaN3-e5 sek8-sai7 lang5, bo5 tang3 mng7, bo5 lang5 chai in lau7-pe7 e5 siau-sit.  Bo5 pan7-hoat chiu7 khi3 chhi7 kong-sou2 (koan7-hat chhi7) tui3 hou7-cheng3-kho3 tiau5-cha, chiah chai in lau7-pe7 ti7 3 ni5 cheng5, 71 hoe3 e5 6 goeh8 tiong piat8-se3.  Koh ti7 hou7-khau2-siong7 u7 ka-chok8, sim-pu7, sun-a2.  Sim-pu7 e5 mia5 Li2 Lan5-hiong, sun Siu2-gi7.  Che si7 i sou2 siuN7 be7 kau3 e5 su7, ia7 kiaN ia7 hoaN-hi2.  In-ui7 Lan5-hiong chiu7-si7 i sou2 ka7 lang5 thun2-tah8, au7-lai5 ka7 i hiat-kak8 e5 lu2-seng3.  Koh u7 kiaN2, chit e5 kiaN2 si7 i e5 cheng2, i e5 kut-jiok8, hiat-thong2.  Phau7 chin toa7 e5 giau5-gi5 kap houN3-ki5 ai3 chai chit e5 su7 e5 hi-sit8.
Tu2 tui3 chhi7-kong-sou2 chhut-lai5, tu2-tioh8 chit8 e5 chheng-lian5 chhiu2 koaN7 heng5-li2, hit e5 bin7 hui-siong5 chhin-chhiuN7 i ka-ki7, sou2-i2 i chiu7 tui3 au7-bin7 tit8-tit8 ka7 i toe3.  Sim-te2 am3-am3 siuN7 chit e5 kiam2 si7 ti7 chhi7-kong-sou2 hou7-chek8-siong7 sou2 khoaN3 kap lau7-pe7 Tan5 A-seng5 siang7 hou7-lai7 e5 Li2 Lan5-hiong e5 kiaN2.  Sou2-i2 i chiu7 chhoa7 Li7-na2 tiam3 au7-bin7 hng7-hng7 kin2 ka7 i toe3, na7-si7 Siu2-gi7 i long2 m7-chai.
Kau3 ui7 jip8 mng5, i ia7 toe3 Siu2-gi7 jip8-khi3.  Siu2-gi7 kap lau7-bu2 chheng2-an au7 chhut-lai5 thiaN-nih, chiah khoaN3-tioh8 nng7 e5 chhiN-hun7 lang5-kheh, chiu7 mng7 lang5-kheh lin2 tui3 to2-ui7 lai5, chhiaN2 che7.  Lang5-kheh in3 kong5, “Goa2 tui3 Hui-lip8-pin lai5.”  Peng5-si5 Siu2-gi7 bat thiaN a-kong kong2, koh bak8-chiu kim-kim ka7 i siong3, sim-te2 ia7 chin ki5-koai3 chit e5 lang5-kheh e5 bin7-heng5, the2-thai3, siaN-im thai2 e7 kap i hiah sio-siang7.  Tui3 an2-ni bo5 khoa3 koh kong2-oe7, kin2 jip8-khi3 ka7 lau7-bu2 kong2, “Ma-mah goa7-bin7 u7 chit8 e5 lang5-kheh, ia7 hit e5 lang5-kheh kong2 si7 tui3 Hui-lip8-pin lai5 e5 Hoa5-kiau5, i e5 bin7-heng5, the2-thai3, kong2-oe7 e5 siaN-im kap goa2 chin saN-seng5.”  Ma-mah ka7 i kong2, “Li2 ka7 i chheng2-mng7 i e5 toa7-mia5, i na7 kong2 si7 Tan5 Chheng-choaN5, li2 chiah chhiaN2 i lai5 kap a-bu2 chheng2-an.”  Siu2-gi7 chhut-khi3 mng7 lang5-kheh e5 toa7-mia5, ko2-chin si7 Tan5 Chheng-choaN5.  Siu2-gi7 chiu7 chhiaN2 i jip8-khi3 kong2, “Sian-siN, khah sit-le2, goan2 ka-bo2 kong2 beh ka7 li2 chheng2-an.”  Chheng-choaN5 chiu7 jip8-khi3.  Chit8 e7 khoaN3 ko2-jian5 si7 Lan5-hiong.  Lan5-hiong sui-jian5 si7 phoa3-piN7, ji5-chhiaN2 chin siong-tiong7, m7-ku2 tai7-ke ia7 si7 iau2 e7 jin7-tit.  Tai7-ke tui3-khoaN3, bo5 oe7 hau2 chit8 khun3, jian5-au7 tui3 Siu2-gi7 kap Li7-na2 e5 an-ui3 chiah tai7-ke bo5 koh hau2.
Lan5-hiong chiah tui3 thau5 kau3 boe2 siong5-se3 kong2 chit8 pian3 hou7 Chheng-choaN5 thiaN.  Chheng-choaN5 thiaN liau2 hui-siong5 e5 kian3-siau2, chu7-chek, ia7 chin kam2-kek, chap8-hun e5 tong5-cheng5, koh siong-sim.  Chiah chai Lan5-hiong e5 kho2-chhu2, siu2-chiat, u7 chi3-khi3, ia7 Siu2-gi7 ko2-jian5 si7 i e5 hiat-thong2, kut-jiok8 e5 chhin, chin hoaN-hi2 i u7 chhin-siN e5 kiaN2.  Koh chai si7 chin chiaN5-mih8 e5 kiaN2, sou2-i2 hui-siong5 hoaN-hi2, kam2-sia7 Lan5-hiong e5 cheng5.  Jian5-au7 Chheng-choaN5 ia7 chhim-chhim jin7-choe7, soa3 kong2-khi2 i koe3-khi3 e5 cheng5-heng5, kam5 bak8-sai2 khan Lan5-hiong e5 chhiu2 kong2, “Lan5, kiu5 li2 sia3-bian2 goa2.”  Nng7 lang5 kong2 liau2-au7, tai7-ke koh hau2 chit8 khun3, chit pai2 lian5 Siu2-gi7 ia7 hau2.  Li7-na2 khoaN3 tai7-ke hau2, i ia7 hau2.  Hau2 liau2 tai7-ke chiah sio jin7.
Ui7-tioh8 koe3-thau5 e5 heng-hun3, Lan5-hiong hit mi5 koh chhut chin-che7 huih, keh-jit8 koh khah soe-jiok8, ia7 hoat koan5-jiat8.  Tui3 an2-ni Chheng-choaN5 ti7 hia lai5 chiam5-sim chiau3-kou3 i.  Siu2-gi7, Li7-na2 ia7 chin un-khun5 tau3 kou3 ma-mah.  Na7-si7 i2-keng siuN ban7 lah.  Keh-jit8 pai3 5 cha2-khi2 8 tiam2, Lan5-hiong ti7 tiong7-hu, kiaN2, cha-bou2-kiaN2 chiau3-kou3 e5 e7-bin7, peng5-an lai5 li7-khui se3-kan.  Beh tng7-khui3 e5 si5 tui3 i e5 tiong7-hu Chheng-choaN5 kau-tai3 nng7 ku3 oe7.
1. ChoaN5 ah, goa2 hoaN-hi2 sia3-bian2 li2, na7-si7 li2 tioh8 hoan2-hoe2 lai5 chiap-siu7 Ia5-sou, Ia5-sou si7 li2 e5 Kiu3-chu2.  Chi2-u7 tioh8 sin3 I, chiah e7 tit-tioh8 sia3-choe7, thang tit-tioh8 ThiN-pe7 e5 un-tian2.
2. Koh ng3-bang7 li2 tioh8 thiaN3 chit nng7 e5 kiaN2, chit-tui3 kiaN2 si7 li2 e5 kut-hek8, si7 li2 e5 hiat-meh8.  
Chheng-choaN5 bak8-sai2 hou3 m7 khui, kui7 ti7 peN7-chhng5 cheng5, khan Lan5-hiong e5 chhiu2 lai5 chim kong2, “Goa2 sou2 thiaN3 e5 Lan5, chhiaN2 li2 an-sim, goa2 tek-khak bo5 koh kou-hu7 li2 e5 cheng5-gi7, cheng-chiat ui7 goa2 lai5 khan kiaN2, hong7-iong2 hu7-chhin e5 cheng5.  Goa2 tek-khak toe3 li2 e5 kha-pou7, it-seng sin3 Chu2 Ia5-sou, ia7 kap kiaN2 cho3-hoe2 pai3 Siong7-te3.  Li2 e5 Siong7-te3 chiu7-si7 goa2 e5 Siong7-te3, li2 e5 kiaN2 chiu7-si7 goa2 e5 kiaN2.  ChhiaN2 li2 an-sim.”  Lan5-hiong thiaN chiah e5 oe7 liau2-au7 sim chin siu7 an-ui3, bak8-chiu thi2-khui oat8 koe3-lai5 khoaN3 Chheng-choaN5 kong2, “Tiong7-hu, ChoaN5!  Li2 chin-chiaN3 si7 goa2 it-seng kho3-ai3 [kho2-ai3] e5 siu5-jin5, hou7 goa2 tu2-tioh8 chiah toa7 e5 kan-khou2.  Chong2-si7 taN goa2 e7 tit koh kiN3 li2 e5 bin7, kiaN2 ia7 seng5-kong lah.  TaN goa2 e5 sim boan2-chiok lah.  Li2 chhiaN2, goa2 beh lai5-khi3 lah.  Chu2 kap lin2 ti7-teh.”  
Kong2-soah bin7 oat8 koe3-khi3, chhin-chhiuN7 na5-au5 khi3 hou7 tham5 keN2-teh e5 khoan2, kuh8 chit8 siaN chiu7 tng7-khui3.  Hit si5 tu2 si7 pai3 5 cha2-khi2 8 tiam2 5 hun, it-seng hiong2-siu7 47 hoe3, chit e5 chi2-moai7 chu7 an2-ni li7-khui se3-kan.  Chit e5 chi2-moai7 thang kong2 it-seng jiat8-sim hok8-sai7 Chu2, ho2 phin2-heng7, u7 chi3-khi3, u7 cheng5-gi7, iu2-hau3, gau5 the2-thiap pang-chan7 lang5.  Na7-si7 kho2-sioh ui7-tioh8 chit8 si5 e5 sit-chho3, it-seng lai5 siu7-tioh8 hiah toa7 e5 kan-khou2, chin-chiaN3 si7 it sit-chiok chhian-kou2 hun7 (一失足千古恨).  Kiam2 m7 si7 hou7 li2, goa2 thang choe3 kam3-kai3 mah.
Lam5 lu2 iN7-seng3 e5 kiu5-ai3 (求愛) si7 chhin-chhiuN7 chu-sek8 (磁石) e5 hou7-siong khip-in2, che si7 cho7-hoa3 e5 Sin5 e5 liap-li2, hou7 i an2-ni lai5 ti3-kau3 hou7 hu-hu7 e5 koan-he7 tit-tioh8 bi2-moa2 e5 kian3-lip8.  Na7-si7 Siong7-te3 e5 oe7 kong2, “Hun-in lang5-lang5 tioh8 chun-tiong7, chhng5 bo5 phah la5-sam5; in-ui7 su-thong kiaN5-im5 e5 lang5, Siong7-te3 beh sim2-phoaN3 i” (Hi-pek-lai5 13:4).
Chheng-choaN5 e5 sou2 choe3, eng7 lu2-seng3 sun5-chin e5 thiaN3, khoaN3 choe3 “Seng3-iok8 e5 iu5-hi3” (性慾的遊戲), seng3-iok8 e5 thit-tho5.  Siong7-te3 na2 e7 hoaN-hi2 leh, sou2-i2 i it-seng tui3 hu-hu7 kan ka-teng5 e5 khoai3-lok8, thang kong2 chin put-heng7, cheng-sin5 e5 taN2-kek sit8-chai7 chin toa7.  Ti7 pat8 hang7 kiam2-chhai2 u7 seng5-kong, na7-si7 ti7 jin5-seng tiong e5 lu2-phoaN7 (人生中之旅伴), it-seng e5 tang5-phoaN7, saN-kap toa3 e5 khoai3-lok8, i beng5-beng5 si7 sit-pai7.
Lan5-hiong chit8 e7 si2-loh8, Chheng-choaN5 kap nng7 e5 kiaN2 ui7-tioh8 chit e5 su7 hui-siong5 e5 pi-ai.  Tek8-piat8 Chheng-choaN5 e5 sim, chhin-chhiuN7 hou7 to chhak8 thau3-koe3 e5 siong-sim, mui2-mui2 na7 koh siuN7-tioh8, tou siong5-siong5 ka-ki7 chek-pi7 lai5 lau5 bak8-sai2, hian2-beng5 i tui3 Lan5-hiong e5 put-chu7, kau3 taN tou iau2 teh m7-kam.   (Oan5)


Hoat m2--a2 tui3-khoaN3 e5 kou3-su7

Asia Jilimpo
Hak8-seng ka7 goa2 kong2 1 e5 chhu3-bi7 e5 tai7-chi3, i beh kap lang5 teng7-hun, choan-kang tng2 khi3 chng-kha ka7 in a-ma2 po3-ko3.  
A-ma2 mng7 i kong2:「Ah lin2 tang-si5 beh tui3-khoaN3 ?」
「A-ma2! Chit-chun7 bo5 lang5 leh tui3-khoaN3--a lah !」
「Nah e7 an2-ni ?  Chit-ma2 e5 cha-bou2 lang5 m7 to7 pi2 goan2 kou2-cha2 khah chham2! Lang5 gun2 kou2-cha2 iau2 koh u7 thang tui3-khoaN3--1-e7, thang chai-iaN2 beh ke3--e5 si7 seN cho3 iN5 iah piN2, lin2 lian7 tui3-khoaN3 to bo5, chin hiau5-heng7--ou ! 」 
ThiaN tioh8 chit e5 kou2-chui e5 a-ma2 kong--e5, goa2 siuN7 khi2 leng7-goa7 1 e5 peng5-iu2 in lau7-bu2, Hoat m2--a2, bat ka7 goa2 kong2 i cha-bou2 gin2-a2 si5-tai7 kap lang5 tui3-khoaN3 e5 kou3-su7.
Hoat m2--a2 in tau si7 ti7 ke--nih leh khui phong3-se tiam3, choan be7 chhiah phong3-se saN e5 soaN3-liau7, Hoat m2--a2 cho3 cha--bou2 gin2-a2 e5 mia5 si7 「ChhiN-se」to7-si7 chhiN e5 phong3-se e5 i3-su3; ChhiN-se in lau7-pe7 si7 chin kou2-pih e5 seng-li2-lang5, 3 e5 cha-bou2 kiaN2, toa7-han3--e5 ho7 mia5 「Ang5-soaN3」, hit chun7 u7 Kng2-tang hi3 phoe3 E7-mng5 oe7 leh poaN, hi3 e5 mia5 to7-si7 「Ang5-soaN3 lu2」, i khoaN3 hi3 liau2 tng2--khi3, to7 ka7 tu2 seN e5 cha-bou2 kiaN2 ho7 kap chu2-kak kang7-khoan2 e5 mia5.  Te7 2--e5 si7 Chi2-mi5, ChhiN-se pai5 siong7 boe2--e5.  Toa7-chi2 Ang5-soaN3 beh cho3--lang5 e5 si5, soah bo5 lang5 khan ang5-soaN3, kap tiam3 lai7 e5 siau3-kui7 kiam tiam3-oan5 loan5-ai3, lau7-pe7 siuN7 kong2 ka-ti7 ia7 bo5 hau7-seN thang chiap, to7 ka7 ang5-soaN3 chio ang, tiam3-oan5 thah in e5 seN3 pian3 thau5-ke.  Chi2-mi5 ti7 kheh-un7 e5 Bus cho3 chhia-chiang2, tu2-ho2 u7 1 e5 kok-hau7-a2 e5 sian-siN tak8 kang thong-khin5 long2 choan-kang che7 i chit pan, to7 khi3 kat--tioh8-a.
Chhu3-piN tau chhio3 kong2:「Phong3-se tiam3 hit e5 Thiam-teng--a2, siong7-kai3 ho2 sim, ka-ti7 bo5 thiam gah poaN3 e5 teng, kan-taN chhiau-hoan5 lang5 bo5 bou2, choan leh the3 lang5 chhoan5 sin-pu7.」 Koh kong2 :「Ho2 sim u7 ho2 im3, in cha-bou2 kiaN2 long2 bian2 liau2 gah 1 sian2 hm5-lang5 chiN5, ka-ti7 ka7 ang chhoe7 ho2-ho2 !」
Chit khoan2 oe7 poaN3 khau2-se2, Thiam-teng peh--a2 be7 kham--tit, ChhiN-se koan2 gah chin an5, kiaN i goa7-khau2 pha-pha chau2 koh hou7 lang5 kou2--khi3, tiaN7-tioh8 ai3 ChhiN-se chiau3 pou7 lai5, mai3 koh hou7 chhu3-piN tau thau chhio3, sia3-si3 sia3-cheng3.  ChhiN-se pun2-te2 to7-si7 pi3-su3 e5 cha-bou2 gin2-a2, ai3 beh ti7 pang5-keng iong7 chap8-hoe koai3-sek e5 se-a2-soaN3 chhi3 i siau3-lu2 e5 bin5-bang7.  In a-pa ka7 i be2 chin che7 Jip8-pun2 e5 Bukhuh, long2-si7 chhiah phong3-se saN e5 ho2 iuN7-siong3.  I e7-hiau2 ti7 phong3-se saN teng2 chhiah chhiuN7, chhiah kou2 siaN5-po2 chhu3, chhiah hoe2-chhia, u7-si5 tiau3 ti7 tiam3--nih cho3 kian3-pun2, siaN5 lang5-kheh be2 phong3-se soaN3.  Chhin-chhiuN7 chit khoan2 heng3 chhiu2-ge7 e5 ChhiN-se, seN-pun2 to7 bo5 ai3 chhut mng5, beh nah e7 ka-ti7 khi3 kap lang5 loan5-ai3 ?
Kau3 ChhiN-se 21 hoe3, ti7 hit e5 si5-tai7, che si7 kau3-sek8 e5 ni5-hoe3, chai-iaN2 ChhiN-se bo5 kap lang5 leh kiaN5, to7 u7 hm5-lang5-po5-a2 lai5 leh kiaN5-tah, thau5 1 e5 si7 khui pah-hoe3-hang5 e5 thau5-ke-a2 kiaN2, lang5 seN cho3 chin nng2-chiaN2, koh-si7 chhu3--nih e5 kou-kiaN2, siuN7-beh chhoa7 1 e5 kha-chhiu2 me2-liah8, khiang3-kha e5 bou2, au7 pai2 e7-tang3 hoaN7 hit keng tiam3, ChhiN-se m7-si7 hit khoan2 kha-siau3, siang hong-bin7 long2 be7 hah8-su, lian7 tui3-khoaN3 to bo5, to7 chun2 tu2 ho2, bo5 su iaN5.
Tai5-oan5 thoan5-thong2 e5 hm5-lang5-po5--a2 u7 1 e5 chit-giap8 phiah, na7 u7 lang5 iang--i, chit e5 hm5-lang5 le2 bo5 than3 gah tioh8 tek-khak m7 cheng5-goan7 pang3 chhiu2, chit e5 bo5 kah-i3 to7 oaN7 chhoe7 pat8 e5, chit khoan2 cheng-sin5 si7 hian7-tai7 cho3 hok8-bu7 giap8--e5 eng-kai ai3 ho2-le2-a2 oh8--e5.  Thau5 e5 cho3 bo5 seng5, sui5 to7 koh lai5 po3 te7 2 e5, si7 chhi7-a2 lai7 ti-bah-tiam e5 hau7-seN, lang5 seN cho3 toa7-khou-pe2, khoaN3--khi2-lai5 hoaiN5-pa3-pa3 e5 khoan2, lian7 Thiam-teng--a2 to kiaN.  Koh lai5 kong2 si7 kong-bu7 jin5-oan5, soah si7 1 e5 keng2-chhat tai7-jin5, Thiam-teng--a2 chu7-lai5 to7 kong2 cho3 keng2-chhat si7 gui5-hiam2 khang-khoe3, chit tou5--e5 kap un7-choan2-chhiu2 i long2 bo5 ai3.  Kong2 si7 beh hou7 ChhiN-se ka-ti7 khoaN3, ka-ti7 keng2, kau3 boe2 long2-si7 lau7-pe7 e5 i3-kian3 khah che7 koe3 niau-a2-mng5.  To7 an2-ni, hm5-lang5-po5--a2 kong2 koe3 5, 6 e5, lian7 tui3-khoaN3 to bo5, to7 khi3 hou7 Thiam-teng khan-jio2--khi2-lai5.
Chit e5 hm5-lang5-po5--a2 chin m7 sin3 siaN3, koh lai5 po3, kong2 chit e5 un2 tho3-tong3, si7 ti7 kong-sou2 chiah8 thau5-lou7--e5.  Iok ti7 ke--nih siong7 u7 phai3-thau5 e5 386 sit8-tng5; Hit chun7 sit8-tng5 long2-si7 iong7 tian7-oe7-hoan leh ho7 mia5--e5.  Thiam-teng in ang-a2 bou2 Chi2-mi5 in ang-a2 bou2 kap Ang5-soaN3, beh khi3 kap lang5 tui3-khoaN3 e5 ChhiN-se tong-jian5 be7 sai2 bo5 khi3, kan-taN Ang5-soaN3 in ang lau5 leh kou3-tiam3.  Cha-pou--e5 hit peng5 u7 5, 6 e5 lai5, ham7 hm5-lang5-po5--a2 chai7 lai7, tu2-ho2 tau3 1 taN2, che7 1 te3 toa7 toh iN5-iN5.  ChhiN-se cha-bou2 gin2-a2 lang5 kiaN phaiN2-se3, chu7 thau5 kau3 boe2 long2 thau5-khak le5-le5, kan-taN thiaN hm5-lang5 siau7-kai3 siang hong, ChhiN-se chai-iaN2 leng7-goa7 hit 4 e5 si7 cha-pou gin2-a2 e5 pe7-bu2 kap a-chek a-chi2.  2 peng5 si7 toa7-lang5 hou7-siong chheng2-an kap mng7 oe7, liau2-kai2 1 koa2 poe7-keng2 chu-liau7.  ThiaN cha-pou gin2-a2 leh in3 oe7, siaN su-bun5 koh kong2 oe7 beng5-liau5, ChhiN-se in3-siong7 be7 bai2, siuN7 beh khoaN3 tui3-hong siaN2 khoan2 seN-tiuN, koh m7 kaN2 giah8 thau5.  
Hm5-lang5-po5--a2 kio3 ChhiN-se kong2: 「Goa2 chai-iaN2 li2 cha-bou2 gin2-a2 lang5 kiaN phaiN2-se3, m7-koh kin-a2-jit8 si7 beh hou7 lin2 2 e5 tui3-khoaN3--e5, li2 ma7 tioh8 chim-chiok khoaN3--1 e7, chit si5 be7-sai2 koh kiaN kian3-siau3, bo5, ma7 tioh8 hou7 lang5 siong3--1-e7 !」
ChhiN-se chit si5 chiah khoaN-khoaN-a2 ka7 thau5 taN koan5, cha-pou--e5 chheng7 1 nia2 White Shirt (u-ai siah-chuh), bin7 seN cho3 chin su3-chiaN3, kiam2-chhai2 si7 che7 su7-bu7 toh--e5, han2-tit phak8 jit8, bin7 chin peh8.  Chit si5 tui3-hong ma7 tu2-ho2 ka7 bak8-chiu chio3--koe3-lai5, ChhiN-se khoaN3 tioh8 tui3-hong u7 koa2 chheN-hun7 kap m7-chai beh an2-choaN2 kai2-soeh e5 bak8-sin5. 
Hm5-lang5-po5--a2 kong2 :「Na7 lam5-hong chit peng5, tak8 hang7 long2 theng3 ho2 khi3 tham3-thiaN, chhu3-piN tau, u7 koa2 khah bo5 ho2--e5 lang5 long2 e7 chai, chheng-thian peh8-jit8, goa2 hm5-lang5 chhui3 lang5 kong2 si7 hou5-lui3-lui3 ma7 be7-sai2 chhin3-chhai2 kong2, ou-peh8 phian3.  Li2 khoaN3, i chiah8 cheng3-hu2 e5 thau5-lou7, koh seN cho3 chiah-ni7 ian-tau5.  Ah ChhiN-se sio2-chia2 lang5 si7 seN cho3 pi2 hoe koh khah sui2, gau5 chhiah phong3-se, ho2 lu2-tek.  2 e5 u7-iaN2 si7 thian-seng te7-sek--e5, u7 kau3 su3-phoe3 !」
Thiam-teng tui3 chit e5 cha-pou gin2-a2 piau2-si7 kah-i3, mng7 cha-bou2 kiaN2, thau5--a2 tiam7-tiam7, boe2--a2 chiah se3-siaN in3 kong2 : 「Ku3-chai7 A-pa cho3 chu2 to7 ho2 !」
Thiam-teng kong2:「Goa2 m7-si7 bo5 li2-kai2 e5 lau7-kou2-pan2, iau2-si7 ai3 li2 ka-ti7 kam-goan7 chiah e7-sai2, goa2 khoaN3, tui3-hong tiaN-tioh8 e7 kah-i3--li2, e7 koh lai5 iok beh chhut-khi3, li2 koh chim-chiok--kui2-pai2-a2, chin-chiaN3 u7 tau5 li2 e5 ian5 chiah kong2.」
Tan2 kui2 na7 kang, soah bo5 gah 1 e5 hoe5-im, chiau3 kong2, eng-kai long2 e7 koh chin3 1 pou7 iau-kiu5 2 e5 iok chhut-khi3 chiah8 te5 iah-si7 khoaN3 iaN2-hi3, nah e7 bo5 1 e5 siaN-soeh, siuN7-kong2 kiam2-chhai2 tioh8 chhiaN2 hm5-lang5-po5--a2 khi3 tham3--1-e7.  
Kong2 lang5 lang5 kau3, hm5-lang5 chhim2 jip8 mng5 to7 hoah: 「Kiong-hi2, tui3-hong leh kong2 tang-si5 beh hou7 in lai5 the5 chhin ?」
Thiam-teng--a2 gi5-bun7 kong2 :「Kam2 bian2 koh hou7-siong7 iok--1-e7 ? Cho3 chin3 1 pou7 e5 liau2-kai2 ?」「Bian2--lah.  lang5 khoaN3 ChhiN-se si7 sui2 sahN--tioh8, kong2 m7-bian2 koh kho2-lu7.  Tui3-hong li2 ma7 chai, mng5-hou7 chiaN3-pan7, gin2-a2 u7 ho2 thau5-lou7, 1-si3-lang5 u7 cheng3-hu2 thang chhi7, lang5-chai5 kap jin5-chai5 long2-si7 it-phin2--e5, hoaN-hi2 to leh boe7-hu3, kam2 u7 siaN2 thang hiam5 ?」
Thiam-teng pun2-te2 siuN7-beh sui5 in2--i, koh siuN7--1-e7, kong2 :「Iau2-si iok--1-e7, hou7 ChhiN-se kap i koh tam5 khoaN3 mai7, hou7-siong7 khah chai seng3.」
Hm5-lang5-po5--a2 kong2 beh khi3 iok.  Hit e-pou, tu2-ho2 1 e5 lang5-khah lai5 kau-koan, si7 kap hit e5 cha-pou gin2-a2 kang7 chng--e5.  Thiam-teng ka7 tham3-thiaN, lang5-kheh seng o-lo2 1 khun3, chiah kong2: 「Sui-bong2 kha u7 koa2 bo5 li7-pian7, m7-koh kiaN5-lou7 iau2 ho2-se3 ho2-se3--leh.」
Thiam-teng chit si5 chiah chai-iaN2 tui3-hong pai2-kha pai2-kha, chiah e7 hit kang seng lai5 ti7 sit8-tng5 tan2, beh li7-khui e5 si5-chun7 kan-taN khi2 sin, ia7 bo5 sang3 in chhut mng5.  Chin siuN7-khi3, kio3 hm5-lang5-po5 lai5 me7, kong2 u7-iaN2 si7 hm5-lang5 chhui3 hou5-lui3-lui3, lian7 che ia7 beh phian3, chit khoan2 hm5-lang5 le2 kam2 than3 e7 koe3 sim ?
Hm5-lang5 in3 kong2:「Oan-ong2--ou, goa2 si7 toh-ui7 ka7 li2 phian3? Lang5-pan7 li2 ka-ti7 chhin bak8-chiu u7 khoaN3--tioh8, chiah8 kong-sou2 e5 thau5-lou7 si7 hian7-tu2-hian7--e5, in tau e5 ka-se3 mng5-hong si7 u7 toh-ui7 bo5 ho2 ?」
「Li2 bo5 kong2 cha-pou gin2-a2 pai2-kha e5 tai7-chi3, an2-ni m7-si7 phian3 ?」
「Goa2 nah e7 bo5 kong2 ?  Goa2 khi2-thau5 to7 seng kong2--a, kha bo5 ho2--e5 lang5 long2 e7 chai, tak8 hang7 long2 theng3-ho2 ka7 chhu3-piN tau tham3-thiaN.  Kong2 gah hiah beng5, koh beh oan-ong2--goa2 !」
Thiam-teng ka7 ChhiN-se kong2 tui3-hong kha bo5 siaN2 li7-pian7, iau2-si7 chun2 soah.  ChhiN-se ka7 a-pa kong2: 「Sui5-chai7 A-pa chu2-i3 to7 ho2.  」
Thiam-teng--a2 kam2-kak chit e5 hm5-lang5, chhui3-sui2 sit8-chai7 lai7, kin2-cha2-ban7 e7 hou7 i siat-ke3--khi3, liong7-khou2 oaN7--1-e5-a2 khah chai7-un2, to7 pau 1 e5 le2-sou3 tap-sia7--i, bo5 koh hou7 i chhim-mng5-tah8-hou7, koh tham3-thiaN khoaN3 iau2 u7 pat8-e5 hm5-lang5-po5--a2--bo5.
ChhiN-se siuN7-kong2 an2-ni be7-su si7 leh hiam5 lang5 pai2-kha--leh, siuN-koe3 siong--lang5, to7 khi3 keh-piah hiong e5 kong-sou2 ke2 pan7 tai7-chi3, ka7 i hoe7 sit-le2.  Chheng-lian5 ma7 ka7 ChhiN-se hoe7 sit-le2, kong2 bo5 eng-kai moaN5--i, ui7-tioh8 kha e5 koan-he7, kui2 pai2 tui3-khoaN3 long2 be7 seng5, chit pai2 m7-chiah kui-khi3 bo5 kong2 beng5, siuN7-kong2 bou2 na7 chhoa7 jip8 mng5, beh hoan2-hoe2 to7 boe7-hu3--a, lang5 kong2 「ChheN-bi2 chu2 seng5 png7」 an2-ni.
Hit e5 chheng-lian5 to7-si7 Hoat--a2, ChhiN-se koh khi3 chhoe7 i kui2 na7 pai2, 2 e5 soah ju2 kong2 ju2 tau5-i3, sui-bong2 Hoat--a2 kiaN5 lou7 gio2--leh gio2--leh, m7-koh iau2 ho2-se3 ho2-se3, koh kong2 lang5 si7 leh chiah8 thau5-lou7--e5 ia7 m7-si7 choh-sit--e5, nah u7 siaN2 bo5 li7-pian7 ?
Koe3 poaN3-ni5, tui3-hong kio3 hiong-tiuN2 cho3 phoaN7, lai5 kau3 ChhiN7-se in tau kong2 beh kiu5 chhin-chiaN5, Thiam-teng--a2 chiah chai-iaN2 cha-bou2 kiaN2 kap lang5 leh kiaN5, bo5 tap-eng3 ia7 be7 sai2.  
Thiam-teng ka7 in bou2 oan3-than3 kong2: 「Lang5 kong2 goa2 Thiam-teng--a2 e5 cha-bou2 kiaN2 long2-si7 ka-ti7 loan5-ai3--e5, chit siaN, u7-iaN2 si7 bo5-iaN2 bo5-jiah hou7 lang5 kong2 gah tui3-tui3, goa2 beh an2-choaN2 ki3--lang5 ?」 
Thiam-teng in bou2 in3 kong2 :「SiaN2-mih leh ka-ti7 loan5-ai3 ? Hm5-lang5-po5--a2 m7-si7 u7 an-pai5 in 2 e5 tui3-khoaN3--koe3 ?」 
Thiam-teng chiah hoaN-thau5 hi2-bin7 ka7 ChhiN-se pan7 ke3-chng.  Che to7-si7 Hoat m2--a2 tui3-khoaN3 e5 kou3-su7.
	Ho5-Se-A	(28)
[1]	Tng Ou-se-nga2, Iok-than2, A-hap-su, Hi-se-ka saN-soa3 choe3 Iu5-tai7 ong5, Iok-a-si e5 kiaN2 Ia5-lo5-pho-am3 choe3 I2-sek-liat8 ong5 e5 si5, Ia5-ho5-hoa e5 oe7 lim5-kau3 Pi7-li7 e5 kiaN2 Ho5-se-a.
	2). Ia5-ho5-hoa khi2-thau5 tui3 Ho5-se-a kong2 e5 oe7 si7 an2-ni.  Ia5-ho5-hoa tui3 Ho5-se-a kong2, Li2 tioh8 khi3 chhoa7 im5-hu7 choe3 bou2, ia7 tit-tioh8 tui3 im5-loan7 sou2 siN e5 kiaN2; in-ui7 chit-e5 toe7-hng toa7 kiaN5 im5-loan7, li7-khui Ia5-ho5-hoa.  3). Tui3 an2-ni i chiu7 khi3 chhoa7 Tek-lah8-im e5 cha-bou2-kiaN2 Ko-biat8; hu7-jin5-lang5 hoai5-in7, ka7 i siN chit8 e5 kiaN2.  4). Ia5-ho5-hoa tui3 i kong2, Ka7 i mia5 kio3 Ia5-su-liat8; in-ui7 koh tiap-a2-ku2, Goa2 beh pan7 Ia5-hou7 e5 ke ti7 Ia5-su-liat8 thai5-lang5 lau5-huih e5 choe7, ia7 beh hou7 I2-sek-liat8-ke e5 kok bo5--khi3.  5). Kau3 hit-jit8 Goa2 beh ti7 Ia5-su-liat8 piN5-iuN5, at-chih8 I2-sek-liat8 e5 keng.  6). Hu7-jin5-lang5 koh hoai5-in7, siN chit8-e5 cha-bou2-kiaN2; Ia5-ho5-hoa tui3 Ho5-se-a kong2, Ka7 i ho7-mia5 Lo5-lou7-hap-ma2, in-ui7 Goa2 bo5 beh koh lin5-bin2 I2-sek-liat8-ke, koat-toan3 bo5 sia3-bian2 in.  7). Chong2-si7 Goa2 beh lin5-bin2 Iu5-tai7-ke, eng7 Ia5-ho5-hoa in e5 Siong7-te3 kiu3 in, m7-si7 eng7 keng, eng7 to, eng7 kau-chian3, eng7 be2, kap eng7 be2-peng lai5 kiu3 in.  8). Lo5-lou7-hap-ma2 tng7-lin liau2-au7, hu7-jin5-lang5 koh hoai5-in7, siN chit8 e5 kiaN2.  9). Ia5-ho5-hoa kong2, Tioh8 ka7 i ho7-mia5 kio3 Lo5-a-bi2; in-ui7 lin2 m7-si7 Goa2 e5 peh-siN3, Goa2 ia7 m7-choe3 lin2 e5 Siong7-te3.
	10). Chong2-si7 I2-sek-liat8 e5 lang5-giah8 beh chhin-chhiuN7 hai2-soa, boe7 niu5--tit, boe7 sng3--tit; cheng5 ti7 sim2-mih8 sou2-chai7 tui3 in kong2, Lin2 m7-si7 Goa2 e5 peh-siN3, chiong-lai5 ti7-hia beh tui3 in kong2, Lin2 si7 eng2-oah8 Siong7-te3 e5 kiaN2.  11). Iu5-tai7 lang5 kap I2-sek-liat8 lang5 beh saN-kap chu7-chip8, ui7 ka-ki7 siat-lip8 chit8 e5 thau5-lang5, tui3 chit e5 toe7 chiuN7--khi3; in-ui7 Ia5-su-liat8 e5 jit8 beh choe3 toa7 e5 jit8. 

[2]	Tioh8 tui3 lin2 e5 hiaN-ti7 kong2, A-bi2, koh tui3 lin2 e5 chi2-be7 kong2, Lou7-hap-ma2.
	2). Tioh8 kap lin2 lau7-bu2 pian7-lun7, koh pian7-lun7; in-ui7 i m7-si7 Goa2 e5 bou2, Goa2 ia7 m7-si7 i e5 tiong7-hu; kah i tu5--khi3 bin7--nih e5 im5-loan7, kap i heng-kham2 e5 im5-heng7;  3). bian2-tit Goa2 ka7 i thng3 kng-kng, hou7 i chhin-chhiuN7 tu2-a2 chhut-si3 e5 jit8, hou7 i chhin-chhiuN7 khong3-ia2, chhin-chhiuN7 ta-so3 e5 toe7, hou7 i tui3 chhui3-ta lai5 si2.  4). Goa2 bo5 beh lin5-bin2 i e5 kiaN2, in-ui7 in si7 tui3 im5-loan7 siN e5 kiaN2.  5). In-ui7 in e5 lau7-bu2 kiaN5 im5-loan7; hoai5-in7--e5 choe3-chhut kian3-siau3 su7; in-ui7 i kong2, Goa2 beh te3 goa2 sou2 loan5-ai3 e5 lang5, goa2 e5 piaN2, chui2, iuN5-mng5, moa5, iu5 kap goa2 sou2 lim--e5, long2 si7 in hou7 goa2.  6). KhoaN3 ah, in-ui7 an2-ni, Goa2 beh eng7 chhi3-a2 chou2-that i e5 lou7, choh-chhiuN5 hou7 i chhe7-bo5 i e5 lou7.  7). I beh tui-jip sou2 loan5-ai3 e5 lang5, na7-si7 jip-boe7-tioh8, i beh chhe7 in, chong2-si7 chhe7-boe7-tioh8; chiu7 kong2, Goa2 beh to3-khi3 chhe7 goa2 e5 pun2-hu, in-ui7 goa2 hit-si5 e5 keng2-hong2 pi2 hian7-kim iau2 khah-ho2.  8). I m7-chai i e5 ngou2-kok, chiu2, iu5, si7 Goa2 hou7 i; ke-thiN i e5 gun5 kap kim--e5, ia7 si7 Goa2; i eng7 chiah-e5 hok8-sai7 Pa-lek8.  9). Sou2-i2 kau3 siu-koah e5 jit8, Goa2 beh chiong Goa2 e5 ngou2-kok tui3 in theh8 to3-tng2; koh ti7 chhut-chiu2 e5 si5, beh chiong Goa2 e5 sin-chiu2 theh8 to3-tng2, ia7 beh chiong Goa2 hou7 i thang jia chhiah-theh e5 iuN5-mng5 kap moa5, chhiuN2 to3-tng2.  10). TaN Goa2 beh ti7 i sou2 loan5-ai3 e5 lang5 e5 bak8-chiu-cheng5, lou7-chhut i e5 im5-heng7; tek-khak bo5 lang5 oe7 kiu3 i thoat-li7 Goa2 e5 chhiu2.  11). Goa2 beh soah in hiah e5 ian3-lok8, choeh-ian5, geh8 e5 chhoe-it, an-hioh-jit8, kap long2-chong2 e5 choeh-ki5.  12). Goa2 ia7 beh hui2-hoai7 i e5 phu5-to5-chhiu7, kap bu5-hoa-ko2 chhiu7, chiu7-si7 kong2, Che si7 hiah-e5 loan5-ai3 goa2--e5 hou7 goa2 e5 le2-sou3; Goa2 beh hou7 hiah-e5 pian3-choe3 chhiu7-na5, hou7 ia2-siu3 chiah8--i.  13). I cheng5-jit8 sio-hiuN hok8-sai7 chiah e5 Pa-lek8, koh eng7 hi7-kau kap pat8-ho7 siu2-sek ka-ki7 chng-thaN7, te3 i saN-loan5-ai3 e5 lang5, lai5 boe7-ki3-tit Goa2; in-ui7 an2-ni Goa2 beh pan7--i.  Che si7 Ia5-ho5-hoa kong2--e5.
	14). KhoaN3 ah, Goa2 beh chio-hou i, chhoa7 i kau3 khong3-ia2, eng7 oe7 an-ui3 i.  15). Goa2 ia7 beh tui3-hia siuN2-su3 i phu5-to5-hng5, koh siuN2-su3 i A-kat e5 soaN-kok choe3 ng3-bang7 e5 mng5; i beh ti7-hia in3-siaN, kap siau3-lian5 e5 jit8 bo5 koh-iuN7, kap tui3 Ai-kip8 toe7 chiuN7-lai5 e5 jit8 saN-tang5.  16). Ia5-ho5-hoa kong2, Tng hit-jit8 li2 beh kio3 Goa2 kong2, Goa2 e5 tiong7-hu ah, bo5 koh kio3 Goa2 kong2, Goa2 e5 Chu2 ah.  17). In-ui7 Goa2 beh tui3 in e5 chhui3 tu5--khi3 chiah e5 Pa-lek8 e5 mia5, bo5 koh eng7 chit e5 mia5 ki3-liam7 i.  18). Tng hit-jit8 Goa2 beh ui7-tioh8 in, kap chhan5-ia2 e5 chau2-siu3, kap khong-tiong e5 pe-chiau2, i2-kip8 toe7-chiuN7 e5 thang5-thoa7 lip8-iok; Goa2 ia7 beh tui3 chit e5 toe7-hng at-chih8 keng, to, kau-chian3, hou7 in an-jian5 to2-teh khun3.  19). Goa2 beh pheng3-tiaN7 li2 eng2-oan2 kui ti7 Goa2, koh Goa2 beh eng7 kong-gi7, kong-peng5, chu5-ai3, lin5-bin2, pheng3-tiaN7 li2 kui Goa2.  20). Goa2 ia7 beh eng7 seng5-sit8 pheng3-tiaN7 li2 kui Goa2, li2 chiu7 beh bat Ia5-ho5-hoa.  21). Ia5-ho5-hoa kong2, Hit-jit8 Goa2 beh in3-tap, Goa2 beh in3-kap thiN, thiN beh in3-tap toe7;  22). toe7 beh in3-tap gou7-kak, chiu2, iu5, chiah-e5 beh in3-tap Ia5-su-liat8.  23). Goa2 beh ui7 ka-ki7 chai-cheng3 i ti7 chit e5 toe7; peng5-sou3 bo5 tit-tioh8 lin5-bin2--e5, Goa2 beh lin5-bin2--i; m7-si7 Goa2 e5 peh-siN3--e5, Goa2 beh tui3 i kong2, Li2 si7 Goa2 e5 peh-siN3, i ia7 beh kong2, Li2 si7 goa2 e5 Siong7-te3.

[3]	Ia5-ho5-hoa tui3 goa2 kong2, Li2 tioh8 koh khi3 thiaN3 hu7-jin5-lang5, si7 im5-hu7, ia7 si7 i siong-ho2 e5 lang5 sou2-thiaN3--e5, chhin-chhiuN7 Ia5-ho5-hoa thiaN3 I2-sek-liat8 lang5, chong2-si7 in phian-ng3 pat8 e5 siong7-te3, hoaN-hi2 phu5-to5-koaN-piaN2.  2). Goa2 chiu7 eng7 gun5 chap8-gou7 sia3-khek-lek8, toa7-beh8 chit8 ho7-mui5-jiN2, koh poaN3 ho7-mui5-jiN2, boe2 i kui goa.  3). Goa2 tui3 i kong2, Li2 tioh8 ui7 goa2 ka-ki7 toa3 choe7-choe7 jit8; m7-thang kiaN5-im5, ia7 m7-thang te3 pat8-lang5; goa2 tui3 ti7 li2 ia7 beh an2-ni.  4). In-ui7 I2-sek-liat8 ia7 beh ka-ki7 toa3 choe7-choe7 jit8, bo5 kun-ong5, bo5 siu2-leng2, bo5 che3-su7, bo5 tiau-khek e5 thiau7, bo5 i2-hut-tek, bo5 ke-lai7 e5 ngou2-siong7.  5). Au7-lai5 I2-sek-liat8 lang5 beh oat8-tng2 lai5 chhe7 in e5 Siong7-te3 Ia5-ho5-hoa, kap in e5 ong5 Tai7-pit8; jit8-au7 in beh eng7 kiaN-ui3 ng3 Ia5-ho5-hoa, kap I e5 un-hui7.

[4]	I2-sek-liat8 lang5 ah, lin2 tioh8 thiaN Ia5-ho5-hoa e5 oe7; in-ui7 Ia5-ho5-hoa kap chit sou2-chai7 e5 lang5 pian7-lun7; in-ui7 ti7 chit e5 toe7-hng bo5 seng5-sit8, bo5 jin5-chu5, bo5 lang5 bat Siong7-te3.  2). Chi2-u7 chiu3-choa7, poe7-iok, thai5-lang5, thau-theh8, kan-im5, kiong5-po7, thai5 lang5 bo5 soah.  3). Sou2-i2 chit e5 toe7-hng beh pi-ai, ki5-tiong khia7-khi2 e5 lang5, kap chhan5-ia2 e5 siu3, khong-tiong e5 chiau2, long2 beh soe-bi5; hai2-tiong e5 hi5 ia7 beh bo5--khi3.  4). Chong2-si7 lang5 m7-thang pian7-lun7, m7-thang saN chek-pi7; in-ui7 li2 e5 peh-siN3 chhin-chhiuN7 kap che3-si pian7-pok--e5 chit8-iuN7.  5). Li2 beh ti7 jit8--si5 poah8-to2, sian-ti ia7 beh ti7 mi5--si5 kap li2 saN-kap poah8-to2, Goa2 beh biat8-bo5 li2 e5 lau7-bu2.  6). Goa2 e5 peh-siN3 in-ui7 bu5-ti lai5 biat8-bo5; in-ui7 li2 khi3-sak ti3-sek, Goa2 ia7 beh khi3-sak li2, hou7 li2 bo5 thang koh choe3 che3-si hok8-sai7 Goa2; li2 ki3-jian5 boe7-ki3-tit li2 e5 Siong7-te3 e5 lut8-hoat, Goa2 ia7 beh boe7-ki3-tit li2 e5 kiaN2-ji5.  7). In ke-thiN na2-choe7, chiu7 na2 tek-choe7 Goa2; Goa2 beh hou7 i e5 eng5-kng pian3-choe3 leng5-jiok8.  8). In chiah8 Goa2 e5 peh-siN3 e5 siok8-choe7-che3, i3-ai3 in hoan7-choe7.  9). Chiong-lai5 peh-siN3 chaiN2-iuN7, che3-si ia7 beh an2-ni; Goa2 beh in-ui7 in sou2 kiaN5--e5 lai5 pan7 in, chiau3 in sou2 choe3--e5 lai5 po3-eng3 in.  10). In chiah8 ia7 boe7 tit-tioh8 pa2, kiaN5-im5 ia7 bo5 ke-thiN lang5; in-ui7 in pang3-sak Ia5-ho5-hoa, m7 thiaN-than3--I.  11). Im5-heng7 kap chiu2 kap sin-chiu2 si7 toat8 lang5 e5 sim.  12). Goa2 e5 peh-siN3 mng7 in e5 chha5-thau5, koh in e5 koaiN2-a2 chi2-si7 in; in-ui7 in kiaN5-im5 e5 sim hou7 in sit-be5; in kiaN5-im5 li7-khui in e5 Siong7-te3 e5 koan2-hat.  13). In hian3-che3 ti7 soaN-teng2, sio-hiuN ti7 soaN-thau5, ti7 siong7-chhiu7, iong5-chhiu7, lek-chhiu7 e5 e7-bin7, in-ui7 in e5 im3-ng2 e5 ho2; sou2-i2 lin2 e5 cha-bou2-kiaN2 im5-loan7, lin2 e5 sin-niu5 kiaN5-im5.  14). Lin2 e5 cha-bou2-kiaN2 im5-loan7, lin2 e5 sin-niu5 kiaN5-im5, Goa2 bo5 heng5-hoat8 in; in-ui7 hiah e5 ta-pou-lang5 kap chhiong-ki leng7-goa7 toa3, kap bio7-lai7 e5 ki-lu2 saN-kap hian3-che3; chit-ho7 bu5-ti e5 peh-siN3 tek-khak chhia-to2.  15). I2-sek-liat8 ah, li2 sui-jian5 kiaN5-im5, chong2-si7 Iu5-tai7 m7-thang hoan7-choe7; m7-thang khi3 kiat-kah, ia7 m7-thang chiuN7-kau3 Pek-a-bun5, ia7 m7-thang ki2 eng2-oah8 e5 Ia5-ho5-hoa lai5 chiu3-choa7.  16). I2-sek-liat8 ngi7-phiN7, chhin-chhiuN7 ngi7-phiN7 e5 gu5-bu2; taN Ia5-ho5-hoa beh chhi7 in, chhin-chhiuN7 chhi7 iuN5 ti7 khui-khoah e5 toe7.  17). I2-hoat-lian5 kiat-lian5 ngou2-siong7, chhut-chai7--i.  18). In sou2 lim--e5 i2-keng hoat-sng, in siong5-siong5 kiaN5-im5, in e5 koaN-tiuN2 chin hoaN-hi2 kian3-siau3 su7.  19). Hong eng7 i e5 sit8 kng2--i; in beh ui7-tioh8 in e5 che3-su7, ti3-kau3 kian3-siau3.

[5]	Che3-si ah, lin2 tioh8 thiaN chit-e5; I2-sek-liat8-ke ah, lin2 tioh8 chu3-i3; ong5-chhin ah, lin2 tioh8 aN3 hi7-khang; in-ui7 sim2-phoaN3 koan-he7 ti7 lin2, in-ui7 lin2 choe3 oah8-tauh ti7 Bi2-su-pa, choe3 lo5-bang7 tiuN ti7 Tha-pok8.  2). Chiah e5 poe7-gek8 e5 lang5 toa7 kiaN5 thai5-lang5; Goa2 beh chek-hoat8 in.  3). Goa2 bat I2-hoat-lian5, I2-sek-liat8 ia7 boe7 un2-bat8 ti7 Goa2; I2-hoat-lian5 ah, taN li2 kiaN5-im5, I2-sek-liat8 bak-tioh8 la5-sam5.  4). In sou2-choe3--e5 chou2-tong3 in kui ti7 in e5 Siong7-te3; in-ui7 im5-loan7 e5 sim ti7 in lai7-bin7, in ia7 m7-bat Ia5-ho5-hoa.  5). I2-sek-liat8 e5 kiau-ngou7 tng-bin7 kan-cheng3 in; sou2-i2 I2-sek-liat8 kap I2-hoat-lian5, beh in-ui7 in e5 choe7-koa3 lai5 tioh8-tak; Iu5-tai7 ia7 beh kap in saN-kap tioh8-tak.  6). In beh toa3 gu5-kun5 iuN5-kun5 khi3 chhe7 Ia5-ho5-hoa, chong2-si7 chhe7-boe7-tioh8; in-ui7 I i2-keng li7-khui in.  7). In ng3 Ia5-ho5-hoa kiaN5 khui2-cha3, thau-siN kiaN2; taN kau3 geh8 e5 chhoe-it, in kap in e5 san2-giap8 beh siu7 thun-biat8.
	8). Lin2 tioh8 ti7 Ki-pi2-a pun5 sau3-kak, ti7 Lah8-ma2 pun5 ho7-thau5; ti7 Pek-a-bun5 chhut keng2-ko3 e5 siaN, kong2, Pian7-nga2-bin2 ah, ti7 li2 e5 au7-bin7.  9). Ti7 chek-hoat8 e5 jit8, I2-hoat-lian5 beh pha-hng; Goa2 ti7 I2-sek-liat8 chiah e5 chi-phai3 tiong, hou7 in chai chiong-lai5 tek-khak u7 e5 su7.  10). Iu5-tai7 e5 siu2-leng2 chhin-chhiuN7 chhian-soa2 toe7-kai3 e5 lang5; Goa2 beh piaN3 Goa2 e5 siu7-khi3 ti7 in e5 sin-chiuN7, chhin-chhiuN7 piaN3-chui2 chit8-iuN7.  11). I2-hoat-lian5 siu7 po7-giok8, siu7 sim2-phoaN3 ap-che3; in-ui7 i kam-sim than3 beng7-leng7.  12). Sou2-i2 Goa2 tui3 ti7 I2-hoat-lian5, chhin-chhiuN7 chiu3-thang5, tui3 ti7 Iu5-tai7 chhin-chhiuN7 hiu2-hoai7 i--e5.  13). I2-hoat-lian5 khoaN3-kiN3 ka-ki7 u7 piN7, Iu5-tai7 khoaN3 pun2-sin u7 siong; I2-hoat-lian5 chiu7 khi3 A-sut8, chhe lang5 khi3 kiN3 Ia5-lui5-pou3 ong5; i boe7-oe7 i-ho2 li2, ia7 boe7-oe7 hou7 li2 e5 siong ho2.  14). Goa2 tui3-ti7 I2-hoat-lian5 beh chhin-chhiuN7 sai, tui3-ti7 Iu5-tai7 ke chhin-chhiuN7 iong2 e5 sai; Goa2 beh thiah-lih8 chiah khi3; Goa2 beh ka7 khi3, bo5 u7 kiu3 i--e5.  15). TaN goa2 beh khi3, to3-khi3 Goa2 e5 sou2-chai7, kau3 in jin7 ka-ki7 e5 choe7, kiu5 kiN3 Goa2 e5 bin7; in ti7 kip-lan7 e5 si5, beh chhiat-chhiat chhe7-kiu5 Goa2.

[6]	Lai5 ah, lan2 tioh8 kui-oa2 Ia5-ho5-hoa; I thiah-lih8 lan2, ia7 beh i-ho2 lan2; I phah lan2, ia7 beh pau lan2 e5 siong.  2). Ke2 nng7 jit8 I beh hou7 lan2 koh-oah8; kau3 te7-saN-jit8, I beh hou7 lan2 khi2-lai5, lan2 chiu7 oah8 ti7 I e5 bin7-cheng5.  3). Lan2 tioh8 jin7-bat Ia5-ho5-hoa, chhut-lat8 chin3-cheng5 lai5 bat I; I un2-tang3 chhut-hian7 chhin-chhiuN7 thiN-kng-cha2 e5 kng, I beh lim5-kau3 lan2, chhin-chhiuN7 hou7, ia7 chhin-chhiuN7 chhun-thiN e5 hou7, lun7-tek8 thou2-toe7.
	4). I2-hoat-lian5 ah, Goa2 beh chaiN2-iuN7 khoan2-thai7 li2? Iu5-tai7 ah, Goa2 beh chaiN2-iuN7 khoan2-thai7 li2? in-ui7 li2 e5 sian7-liong5 chhin-chhiuN7 cha2-khi2-si5 e5 hun5-bu7, koh chhin-chhiuN7 kin2-kin2 ta e5 lou7-chui2.  5). In-ui7 an2-ni, Goa2 eng7 sian-ti thai5-siah in: eng7 Goa2 chhui3-lai7 e5 oe7, thai5-si2 in.  Goa2 e5 sim2-phoaN3 chhin-chhiuN7 kng hoat-chhut.  6). In-ui7 Goa2 ai3 lin5-bin2, m7-ai3 che3-su7, ai3 lang5 bat Siong7-te3, iaN5-ke3 sio-che3.  7). Chong2-si7 in poe7-iok chhin-chhiuN7 A-tong; ti7-hia ng3 Goa2 kiaN5 khui2-cha3.  8). Ki-liat8 chiu7-si7 kiaN5-phaiN2--e5 e5 siaN5, bak-tioh8 huih-jiah.  9). Chhin-chhiuN7 kui-tin7 e5 chhat8 bai5-hok8 teh tng--lang5, che3-si kiat-tong2; ia7 chhin-chhiuN7 an2-ni, ti7 Si7-kiam3 e5 lou7 thai5 lang5; koh sit8-chai7 kiaN5 sia5-im5.  10). Ti7 I2-sek-liat8-ke Goa2 khoaN3-kiN3 kek8 thang iam3-ouN3 e5 su7; ti7-hia u7 I2-hoat-lian5 e5 im5-heng7, I2-sek-liat8 bak--tioh8 la5-sam5.  11). Iu5-tai7 ah, Goa2 hou7 Goa2 siu7-liah8 e5 peh-siN3 to3-lai5 e5 si5, chiu7 beh ui7 li2 pi7-pan7 siu-koah.

[7]	Goa2 ai3 i-ti7 I2-sek-liat8 e5 si5, I2-hoat-lian5 e5 choe7-koa3 kap Sat-ma2-li7-a e5 choe7-ok chiu7 lou7-hian7; in-ui7 in kiaN5 tai7-chi3 hu-ke2; lai7-bin7 u7 chhat8 jip8-lai5, goa7-bin7 u7 kui-tin7 e5 chhiuN2-kiap.  2). In sim-lai7 bo5 siuN7 kong2, Goa2 ki3-tit in long2-chong2 e5 phaiN2; taN in sou2-choe3--e5, ui5-khun3 in; si7 ti7 Goa2 bin7-cheng5.  3). In eng7 kiaN5-phaiN2 hou7 kun-ong5 hoaN-hi2, eng7 peh8-chhat8 hou7 siu2-leng2 khoai3-lok8.  4). In long2 si7 kiaN5-im5--e5; chhin-chhiuN7 pek-piaN2 e5, khi2 jiat8 e5 he2-lou5, i tui3 chhiau-mi7 kau3 i hoat-kaN3 e5 si5, chiah bo5 koh tha3-he2.  5). Ti7 lan2 e5 ong5 ian3-lok8 e5 jit8, chiah e5 siu2-leng2, in-ui7 chiu2 e5 liat8, lai5 phoa3-piN7; i kap bu2-ban7 e5 lang5 khan-chhiu2.  6). In bai5-hok8 e5 si5-chun7, pi7-pan7 in e5 sim, chhin-chhiuN7 he2-lou5; in pek-piaN2 e5 lang5, thong-mi5 teh khun3; kau3 cha2-khi2-si5, i toh8 chhin-chhiuN7 he2 iam7-iam7.  7). In jiat8 chhin-chhiuN7 he2-lou5, thun-biat8 in e5 su7-su; in e5 kun-ong5 long2 to2-loh8-khi3; in tiong-kan bo5 lang5 kiu5-kio3 Goa2.  8). I2-hoat-lian5 ka-ki7 chham-chhap ti7 liat8-pang; I2-hoat-lian5 si7 bo5 ke3-peng2 e5 piaN2.  9). Goa7-pang lang5 i2-keng thun-chiah8 i e5 leng5-lek8, i ia7 m7-chai; thau5-mng5 i2-keng chham-peh8, i ia7 m7-chai.  10). I2-sek-liat8 e5 kiau-ngou7 tng-bin7 kan-cheng3 in; sui-jian5 tu2-tioh8 che it-chhe3, in iu5-goan5 bo5 kui-ng3 Ia5-ho5-hoa in e5 Siong7-te3, ia7 bo5 chhe7-kiu5 I.  11). I2-hoat-lian5 chhin-chhiuN7 chiN2-a2 gong7-gong7 bu5-ti; in kiu5-kio3 Ai-kip8, khi3 chiu7-kun7 A-sut8.  12). In khi3 e5 si5, Goa2 beh chiong Goa2 e5 bang7 pha ti7 in e5 teng2-bin7; Goa2 beh hou7 i tui7-loh8, chhin-chhiuN7 khong-tiong e5 chiau2.  Goa2 beh chiau3 in e5 hoe7-chiong3 sou2 thiaN-kiN3-e5, khian3-chek in.  13). In u7 chai-e7 ah, in-ui7 in li7-khui Goa2 khi3; in beh tu2-tioh8 pai7-hoai7, in-ui7 in tek-choe7 Goa2.  Goa2 beh kiu3-siok8 in, in iau2-ku2 kong2 peh8-chhat8 kong-kek goa2.  14). In bo5 eng7 sim kiu5 Goa2, si7 ti7 bin5-chhng5 au5-kio3; in ui7-tioh8 gou7-kak kap sin-chiu2 lai5 ka-ki7 chu7-chip8; in long2 poe7-gek8 Goa2.  15). Goa2 kau3-tok in, hou7 in e5 chhiu2-kut u7 lat8; in iau2-ku2 tou5-bou5 phaiN2-su7 lai5 kong-kek Goa2.  16). In kui-ng3, chong2-si7 m7-si7 kui-ng3 Chi3-koaiN5--e5; in chhin-chhiuN7 peng2-lin3-tng2 e5 keng; in e5 siu2-leng2 in-ui7 chih8 e5 hong3-chhiong3, beh to2 ti7 to-e7; chit-e5 beh ti7 Ai-kip8 toe7 choe3 chhio3-piN3.

[8]	Li2 e5 chhui3 tioh8 pun5 sau3-kak; tui3-tek8 chhin-chhiuN7 eng kong-kek Ia5-ho5-hoa e5 chhu3; in-ui7 chit e5 peh-siN3 poe7 Goa2 e5 iok, hoan7-tioh8 Goa2 e5 lut8-hoat.  2). In beh au5-kio3 Goa2 kong2, Goan2 e5 Siong7-te3 ah, goan2 I2-sek-liat8 bat Li2.  3). I2-sek-liat8 pang3-sak sian7-liong5; tui3-tek8 beh tui-jip i.  4). In siat-lip8 kun-ong5, m7-si7 tui3 Goa2 siat-lip8 i; in siat-lip8 siu2-leng2, Goa2 ia7 m7-chai.  In eng7 in e5 gun5, in e5 kim, cho7 ngou2-siong7, ti3-kau3 in siu7 chian2-tu5.  5). Sat-ma2-li7-a ah, I u7 pang3-sak li2 e5 gu5-a2; Goa2 toa7 siu7-khi3 in; in kau3 ti7-si5 chiah tit-tioh8 bo5-choe7 ah?  6). Chit-e5 chhut ti7 I2-sek-liat8; si7 sai-hu7 sou2 cho7-e5, i m7-si7 Siong7-te3; Sat-ma2-li7-a e5 gu5-a2 koat-toan3 beh tu2-tioh8 phah-chhui3.  7). I sou2 cheng3-e5 si7 hong, sou2 siu-e5 si7 kng2-le5-hong; bo5 chiaN5-chang5; sou2 hoat e5 bo5 kiat-sit8; chiu7 na7 kiat-sit8, goa7-pang lang5 ia7 beh chiah8 i.  8). I2-sek-liat8 i2-keng siu7 thun-biat8; hian7-chai7 ti7 liat8-kok-tiong chhin-chhiuN7 lang5 bo5 hoaN-hi2 e5 khi3-ku7.  9). In chiuN7-khi3 A-sut8, chhin-chhiuN7 ka-ki7 tiam3 e5 ia2-lu5; I2-hoat-lian5 boe2 lang5 thiaN3 i.  10). In sui-jian5 ti7 liat8-kok-tiong boe2 lang5 thiaN3 in, Goa2 beh chu7-chip8 in; in in-ui7 kun-ong5 kap siu2-leng2 sou2 he7 e5 tang7-taN3 chiam7-chiam7 soe-bi5.  11). I2-hoat-lian5-ke khi2 che3-toaN5 ti3-kau3 hoan7-choe7; in-ui7 an2-ni che3-toaN5 hou7 in hoan7-choe7.  12). Goa2 ui7 i sia2 Goa2 e5 lut8-hoat chiaN5-ban7 tiau5; chong2-si7 i khoaN3-choe3 kap i long2 bo5 kan-siap8.  13). Lun7-kau3 hian3-hou7 Goa2 e5 le2-mih8, in hian3-bah ka-ki7 chiah8--i; chong2-si7 Ia5-ho5-hoa bo5 chiap-lap8--in; taN beh ki3-tit in e5 choe7-koa3, pan7 in e5 choe7-ok; in beh to3-tng2-khi3 Ai-kip8.  14). In-ui7 I2-sek-liat8 boe7-ki3-tit chhong3-cho7 in e5 Chu2, khi2 keng-bio7; Iu5-tai7 ke khi2 kian-kou3 e5 siaN5; Goa2 beh kang3-he2 ti7 i e5 siaN5, sio in e5 iaN5-poaN5.

[9]	I2-sek-liat8 ah, boh8-tit hoaN-hi2, boh8-tit khoai3-lok8 chhin-chhiuN7 goa7-pang lang5; in-ui7 li2 kiaN5 sia5-im5 li7-khui li2 e5 Siong7-te3; ti7 tak8 e5 gou7-kak-tiuN5 ai3 lang5 sang3-mih8.  2). Gou7-kak-tiuN5 kap chiu2-khut bo5 beh iuN2-chhi7 in; ng3-bang7 sin-chiu2 ia7 khang-khang.  3). In bo5 thang khia7-khi2 Ia5-ho5-hoa e5 toe7; chong2-si7 I2-hoat-lian5 beh to3-khi3 Ai-kip8, beh ti7 A-sut8 chiah8 bo5 chheng-khi3 e5 chiah8-mih8.  4). In bo5 thang ng3 Ia5-ho5-hoa tian7-chiu2; in e5 che3-mih8 ia7 bo5 tit-tioh8 I hoaN-hi2; beh chhin-chhiuN7 tu2-tioh8 si2-sit e5 ke e5 chiah8-mih8, kiN3-na7 chiah8--e5 tek-khak bak-tioh8 la5-sam5; in-ui7 in e5 chiah8-mih8 thang choe3 ka-ki7 e5 lou7-eng7, boe7 thang jip8 Ia5-ho5-hoa e5 tian7.  5). Ti7 toa7-hoe7 e5 jit8, kap Ia5-ho5-hoa e5 choeh-ki5, lin2 beh chaiN2-iuN7 choe3 ah?  6). KhoaN3 ah, in siam2-pi7 chai-hai7 khi3; Ai-kip8 lang5 beh chu7-chip8 in, Mou5-hut lang5 beh bai5-chong3 in; in eng7 gun5 sou2 choe3 thang i3-ai3 e5, beh hoat chit8-le5; in e5 tiuN3-pang5-lai7, beh hoat chhi3-phe3.  7). Heng5-hoat8 e5 jit8 i2-keng kau3, po3-eng3 e5 jit8 i2-keng kau3; I2-sek-liat8 beh chai; sian-ti gu5-gong7, siu7 sin5 kam2-tong7--e5 tian-kong5, in-ui7 li2 e5 choe7-koa3 chin-choe7, oan3-hun7 ia7 chin-toa7.  8). I2-hoat-lian5 kap lan2 e5 Siong7-te3 choe3 siu2-bang7--e5; lun7-kau3 sian-ti, ti7 i long2-chong2 e5 lou7 choe3 liah8-chiau2 e5 lo5-bang7, ti7 i e5 Siong7-te3 e5 chhu3-lai7 khng3 oan3-hun7.  9). In chhim-chhim ka-ki7 pai7-hoai7, chhin-chhiuN7 ti7 Ki-pi2-a e5 jit8; I beh ki3-tit in e5 choe7-koa3, pan7 in e5 choe7-ok.  10). Goa2 chhe7-tioh8 I2-sek-liat8, chhin-chhiuN7 phu5-to5 ti7 khong3-ia2; Goa2 khoaN3-kiN3 lin2 e5 liat8-chou2, chhin-chhiuN7 bu5-hoa-ko2 thau5-kui3 khi2-thau5-sek8 e5 ke2-chi2; chong2-si7 in chiu7-kun7 Pa-lek8-pi2-jiN2, choan-sim keng3-pai3 hit e5 thang kian3-siau3-e5, chiu7 chiaN5-choe3 kho2-ouN3--e5, kap in sou2 loan5-ai3--e5 chit8-iuN7.  11). Lun7-kau3 I2-hoat-lian5, in e5 eng5-kng beh chhin-chhiuN7 chiau2 pe--khi3; beh bo5 siN-kiaN2, bo5 toa3-sin, bo5 hoai5-in7.  12). Chiu7 na7 chhi7-kiaN2 kau3 toa7-han3, Goa2 ia7 beh hou7 i si2-kiaN2, kau3 bo5 lau5 chit8-e5; Goa2 li7-khui in, in chiu7 u7 chai-e7.  13). Goa2 khoaN3 I2-hoat-lian5 chhin-chhiuN7 Chhui-lo5, chai ti7 pui5 e5 toe7; chong2-si7 I2-hoat-lian5 beh chhoa7 i e5 kiaN2-ji5 chhut--lai5, kau hou7 thai5-si2 lang5--e5.  14). Ia5-ho5-hoa ah, Li2 tioh8 hou7 in; beh hou7 in sim2-mih8? hou7 in ka-lauh8-sin e5 thai, lin ta--khi3.  15). In it-chhe3 e5 phaiN2-tai7 long2 ti7 Kiat-kah, Goa2 ti7-hia oan3-hun7 in; in-ui7 in sou2 kiaN5 e5 phaiN2, Goa2 beh tui3 Goa2 e5 ke koaN2 in chhut-khi3, bo5 koh thiaN3-sioh in; in e5 siu2-leng2 long2 si7 poe7-gek8--e5.  16). I2-hoat-lian5 siu7 phah, in e5 kun-thau5 kou-ta5, boe7-oe7 kiat ke2-chi2; in chiu7 na7 siN-kiaN2, Goa2 beh thai5-si2 in sou2-siN sou2-thiaN3--e5.  17). Goa2 e5 Siong7-te3 tek-khak khi3-choat8 in, in-ui7 in m7 thiaN-than3 I; in ia7 tek-khak phiau-liu5 ti7 liat8-kok-tiong.

[10]	I2-sek-liat8 si7 bou7-seng7 e5 phu5-to5-chhiu7, i kiat i e5 ke2-chi2; i e5 ke2-chi2 kiat na2-choe7, chiu7 khi2 che3-toaN5 na2-choe3; thou2-toe7 na2-pui5, chiu7 cho7 thiau7-siong7 na2-sui2.  2). In chun5 nng7-iuN7 e5 sim, taN beh siu7 teng7-choe7; Ia5-ho5-hoa beh thiah in e5 che3-toaN5, hui2 in e5 thiau7-siong7.  3). In-ui7 in taN beh kong2, Goan2 bo5 ong5, in-ui7 goan2 bo5 keng3-ui3 Ia5-ho5-hoa; ong5, oe7 thoe3 goan2 choe3 sim2-mih8?  4). In kong2 peh8-chhat8-oe7, lam7-sam2 chiu3-choa7 lip8-iok; sou2-i2 sim2-phoaN3 hoat-khi2, chhin-chhiuN7 hng5-kau e5 in-tin5.  5). Sat-ma2-li7-a khia7-khi2 e5 peh-siN3 beh in-ui7 Pek-a-bun5 e5 gu5-a2 kiaN-hiaN5; in-ui7 i hiah e5 peh-siN3 beh ui7-tioh8 i iu-bun7; i e5 che3-si ui7-tioh8 i e5 eng5-kng bo5--khi3, ia7 beh ngiauh8-ngiauh8-chhoah.  6). I beh hou7 lang5 toa3-kau3 A-sut8, choe3 le2-mih8 lai5 sang3 hou7 Ia5-lui5-pou3 ong5; I2-hoat-lian5 beh siu7 leng5-jiok8, I2-sek-liat8 beh ui7-tioh8 ka-ki7 e5 ke3-bou5 lai5 kian3-siau3.  7). Lun7-kau3 Sat-ma2-li7-a, i e5 ong5 biat8-bo5, chhin-chhiuN7 chui2-bin7 e5 pheh8 chit8-iuN7.  8). A-bun5 e5 soaN-thau5, I2-sek-liat8 e5 choe7, beh tu2-tioh8 hui2-biat8; chhi3-phe3 kap chit8-le5 beh hoat ti7 in hiah e5 toaN5-teng2; in beh tui3 toa7-soaN kong2, Kham3 goan2, tui3 sio2-soaN kong2, Teh goan2.
	9). I2-sek-liat8 ah, li2 tui3 Ki-pi2-a e5 jit8 i2-lai5, chiu7 hoan7-choe7; in ti7-hia khia7; bian2-tit ti7 Ki-pi2-a kong-kek put-gi7 e5 lang5 e5 kau-chian3 kau3 ti7 in.  10). Goa2 u7 chu2-i3 e5 si5, chiu7 beh chek-hoat8 i; in hou7 nng7-hang7 choe7 pe2-pak8 e5 si5, liat8-pang beh chu7-chip8 lai5 kong-kek in.  11). I2-hoat-lian5 si7 khoai3-chiuN7-ka3 bu2 e5 gu5-a2, ai3 tah8 gou7-kak--e5; Goa2 eng7 taN koa3 ti7 i pui5-sui2 e5 am7-kun2; Goa2 beh hou7 I2-hoat-lian5 thoa-chhia; Iu5-tai7 beh loe5-chhan5; Nga2-kok beh pe7-sang chhan5-thou5.
	12). Lin2 tioh8 ui7 ka-ki7 eng7 kong-gi7 ia7-cheng2, chiau3 jin5-chu5 lai5 siu-koah; khai-khun2 pha-hng e5 toe7; in-ui7 che si7 chhe7-kiu5 Ia5-ho5-hoa e5 si5, theng3-hau7 I lai5, eng7 kong-gi7 chhin-chhiuN7 hou7 kang3-loh8 ti7 lin2.  13). Lin2 bat cheng3-choh kan-ok, siu-seng5 choe7-koa3; chiah8 peh8-chhat8 e5 ke2-chi2; in-ui7 oa2-kho3 ka-ki7 e5 sou2-kiaN5, ia7 oa2-kho3 li2 choe7-choe7 e5 iong2-su7.  14). Sou2-i2 ti7 li2 e5 peh-siN3-tiong beh heng-khi2 jiau2-loan7, li2 long2-chong2 e5 oe7-sou2 beh siu7 thiah-hui2, si7 chhin-chhiuN7 Sa-lek8-ban7 ti7 kau-chian3 e5 jit8 thiah-hui2 Pek-a-pi2-lek8; hit-si5 choe3 lau7-bu2-e5 kap in e5 kiaN2, choe3 chit8-e7 siu7 siak-si2.  15). Pek-tek8-li7 ia7 beh an2-ni khoan2-thai7 lin2, in-ui7 lin2 e5 toa7-phaiN2; kau3 thiN-kng, I2-sek-liat8 ong5 koat-toan3 beh biat8-bo5.

[11]	I2-sek-liat8 choe3 gin2-na2 e5 si5, Goa2 thiaN3 i; koh tiau3 Goa2 e5 kiaN2 chhut Ai-kip8 toe7.  2). Na2 kio3 in, in na2 chau2-khui, hian3-che3 ti7 chiah e5 Pa-lek8, sio-hiuN ti7 ngou2-siong7.  3). Goa2 ka3 I2-hoat-lian5 oh8-kiaN5, khan i e5 chhiu2; chong2-si7 in m7-chai Goa2 i-ho2 in.  4). Goa2 eng7 chu5-hui7 e5 soh kap jin5-ai3 e5 toa3 khan in; Goa2 khoan2-thai7 in chhin-chhiuN7 tui3 in e5 am7-kun2 thau2-khui in e5 taN--e5, eng7 niu5-chhau2 he7 ti7 in bin7-cheng5.  5). I bo5 koh to3-khi3 Ai-kip8 toe7; A-sut8 beh choe3 i e5 ong5, in-ui7 i m7-kheng2 to3-tng2.  6). To-kiam3 beh kau3 i e5 siaN5, hui2-hoai7 in e5 mng5-kong5; in-ui7 in e5 ke3-bou5 thun-biat8.  7). Goa2 e5 peh-siN3 koat-i3 beh poe7 Goa2; sui-jian5 u7 lang5 kio3 in kui-ng3 Chi3-koaiN5--e5, chong2-si7 bo5 chit8-e5 chun-tiong7 I.  8). I2-hoat-lian5 ah, Goa2 thai2-tho2 oe7 khi3-sak li2? I2-sek-liat8 ah, Goa2 thai2-tho2 oe7 chiong li2 kau hou7 lang5? Goa2 thai2-tho2 oe7 hou7 li2 chhin-chhiuN7 Ap-ma2? thai2-tho2 oe7 khoan2-thai7 li2 choe3 Se2-phian? Goa2 he5-sim tng2-i3, Goa2 chu5-ai3 e5 sim chin-jiat8.  9). Goa2 bo5 beh hoat-chhut Goa2 beng2-liat8 e5 siu7-khi3; ia7 bo5 koh hui2-biat8 I2-hoat-lian5; in-ui7 Goa2 si7 Siong7-te3, m7-si7 se3-kan lang5, si7 ti7 lin2 tiong-kan e5 Seng3--e5; Goa2 bo5 beh ti7 siu7-khi3-tiong lim5-kau3 lin2.  10). Ia5-ho5-hoa beh chhin-chhiuN7 sai teh hau2; in beh te3 I lai5 kiaN5; I hau2 e5 si5, hiah e5 kiaN2 chiu7 ngiauh8-ngiauh8-chhoah, tui3 sai-hng koaN2-kin2 lai5.  11). In beh ngiauh8-ngiauh8-chhoah, chhin-chhiuN7 chhek-chiau2-a2, tui3 Ai-kip8 kin2-kin2 lai5; koh chhin-chhiuN7 chiN2-a2 tui3 A-sut8 toe7 kau3 ; Goa2 beh hou7 in khia7-khi2 ka-ki7 e5 chhu3; che si7 Ia5-ho5-hoa kong2 e5.
	12). I2-hoat-lian5 eng7 khi-phian3 ui5 Goa2, I2-sek-liat8-ke ia7 eng7 khui2-ke3 ui5-lui5 Goa2; Iu5-tai7 kho3 Siong7-te3 chiang2-koan5, ng3 Seng3--e5 u7 chin7-tiong e5 sim.

[12]	I2-hoat-lian5 chiah8-hong, koh tui-jip tang-hong; jit8-jit8 ke-thiN peh8-chhat8 kap kiong5-po7; kap A-sut8 lip8-iok, eng7 iu5 sang3 kau3 Ai-kip8.  2). Ia5-ho5-hoa kap Iu5-tai7 pian7-lun7, beh chiau3 Nga2-kok sou2-kiaN5--e5 chek-hoat8 i, chiau3 i sou2-choe3--e5 po3-eng3 i.  3). I ti7 thai--nih khiN5-tiau5 i e5 hiaN e5 kha-au7-tiN; chong3-lian5 e5 si5 kap Siong7-te3 tau3-lat8;  4). kap thiN-sai3 tau3-lat8, koh tit-tioh8 khah-iaN5; thi5-khau3 khun2-kiu5 i; ti7 Pek-tek8-li7 tu2-tioh8 I, I ti7-hia kap lan2 kong2-oe7;  5). Ia5-ho5-hoa chiu7-si7 ban7-kun e5 Siong7-te3; Ia5-ho5-hoa si7 I e5 mia5.  6). Sou2-i2 li2 tioh8 kui-ng3 li2 e5 Siong7-te3; chip-siu2 jin5-ai3 kong-peng5; siong5-siong5 theng3-hau7 li2 e5 Siong7-te3.
	7). I si7 seng-li2 lang5, chhiu2 kiah8 bo5 kong-to7 e5 chhin3, ai3 eng7 khi-phian3.  8). I2-hoat-lian5 kong2, Goa2 sit8-chai7 ho2-giah8, i2-keng tit-tioh8 chai5-po2; ti7 goa2 sou2 tioh8-boa5 tit-tioh8--e5, bo5 thang chhe7-tioh8 goa2 u7 put-gi7, lai5 sng3-choe3 choe7.  9). Tui3 li2 chhut Ai-kip8 toe7 e5 si5, Goa2 choe3 li2 e5 Siong7-te3 Ia5-ho5-hoa; Goa2 beh hou7 li2 koh khia7-khi2 ti7 pou3-piN5, chhin-chhiuN7 ti7 toa7-hoe7 e5 jit8 chit8-iuN7.  10). Goa2 bat tui3 chiah e5 sian-ti kong2, koh ke-thiN iN7-siong7; Goa2 ia7 thok sian-ti siat phi3-ju7.  11). Ki-liat8 bo5 choe7 mah? In choan5-jian5 si7 hu-ke2--e5; ti7 Kiat-kah hian3 gu5-a2 choe3 che3; in e5 che3-toaN5 chhin-chhiuN7 chhan5--nih loe5-choa7 e5 chiaN5-tui.  12). Cha2-cheng5 Nga2-kok chau2 kau3 A-lan5 toe7, I2-sek-liat8 in-ui7 beh tit-tioh8 bou2 lai5 hok8-sai7 lang5; in-ui7 beh tit-tioh8 bou2 lai5 chhi7-iuN5.  13). Ia5-ho5-hoa koh eng7 chit8 e5 sian-ti chhoa7 I2-sek-liat8 chhut Ai-kip8, ia7 eng7 chit8 e5 sian-ti po2-choan5 i.  14). I2-hoat-lian5 jia2-tioh8 toa7 siu7-khi3; sou2-i2 i hou7 lang5 lau5-huih e5 choe7, beh kui ti7 i; I2-hoat-lian5 sou2 kiaN5 leng5-jiok8 Chu2 e5 su7, Chu2 beh po3-eng3 i.

[13]	Cha2-cheng5 I2-hoat-lian5 kong2-oe7, lang5 long2 ngiauh8-ngiauh8-chhoah; i ti7 I2-sek-liat8-tiong tiam3-ti7 koaiN5-ui7; chong2-si7 i ti7 Pa-lek8 e5 su7 hoan7-choe7, chiu7 ti3-kau3 si2.  2). TaN in e5 choe7-koa3 na2-hoan7 na2-choe7, eng7 in e5 gun5 ui7 ka-ki7 chng-put8, in chiau3 in e5 ki5-khiau2 lai5 cho7 ngou2-siong7, long2 si7 sai-hu7 sou2 choe3; in gi7-lun7 kong2, Hian3-che3 e5 lang5 tioh8 kap gu5-a2 chim-chhui3.  3). In-ui7 an2-ni, in beh chhin-chhiuN7 cha2-khi2-si5 e5 hun5, ia7 chhin-chhiuN7 khoai3-khoai3 ta e5 lou7-chui2, chhin-chhiuN7 gou7-kak-tiuN5 e5 phaN3-chhek hou7 kong5-hong chhe--khi3, koh chhin-chhiuN7 ian tui3 thang-a2 chheng3--chhut-khi3.  4). Tui3 li2 chhut Ai-kip8 toe7 e5 si5, Goa2 choe3 li2 e5 Siong7-te3 Ia5-ho5-hoa; Goa2 i2-goa7 li2 m7-thang jin7-bat pat8 e5 Siong7-te3; koh Goa2 i2-goa7 bo5 u7 Kiu3-chu2.  5). Ti7 khong3-ia2 ta-so3 e5 toe7, Goa2 i2-keng bat li2.  6). In chiau3 in e5 bi2-niu5 tit-tioh8 chiah8-pa2; i2-keng chiah8-pa2, in e5 sim chiu7 chu7-ko, tui3 an2-ni boe7-ki3-tit Goa2.  7). Sou2-i2 Goa2 tui3-ti7 in chhin-chhiuN7 sai, koh chhin-chhiuN7 pa3 bih ti7 lou7-piN.  8). Goa2 tu2-tioh8 in chhin-chhiuN7 sit-loh8 kiaN2 e5 him5-bu2, thiah-lih8 in e5 heng-hah8; ti7-hia Goa2 beh chhin-chhiuN7 bu2 e5 sai thun-chiah8 in; ia2-siu3 beh thiah-lih8 in.
	9). I2-sek-liat8 ah, li2 e5 pai7-bo5 chiu7-si7 in-ui7 hoan2-tui3 Goa2, chiu7-si7 hoan2-tui3 pang-chan7 li2--e5.  10). Hian7-kim li2 e5 ong5 ti7 toh-loh8, hou7 i ti7 li2 chiah e5 siaN5 chin2-kiu3 li2 ah? li2 e5 su7-su chiu7-si7 li2 sou2 bat kong2, Ka7 goan2 siat-lip8 chit8 e5 ong5 kap siu2-leng2--e5, taN in ti7 toh-loh8 ah?  11). Goa2 ti7 siu7-khi3-tiong ka7 li2 siat-lip8 ong5, ia7 ti7 Goa2 e5 toa7 siu7-khi3 hoe3--i.  12). I2-hoat-lian5 e5 choe7-koa3 ki3-tiau5-teh, i e5 choe7-ok siu-khng3-teh.  13). Hu7-jin5-lang5 siN-kiaN2 e5 thang3-thiaN3 beh kau3-ti7 i; i si7 bo5 ti3-hui7 e5 kiaN2, in-ui7 i e5 si5 i2-keng kau3; m7 eng-kai ian5-chhian5 ti7 chu2-kiong-khau2.  14). Goa2 beh siok8-hoe5 in thoat-li7 im-hu2 e5 koan5; Goa2 beh chin2-kiu3 in thoat-li7 si2-bo5; Si2-bo5 ah, li2 e5 chai-hai7 ti7 toh-loh8? Im-hu2 ah, li2 e5 hui2-biat8 ti7 toh-loh8? Goa2 koat-toan3 bo5 the3-hoe2.  15). I ti7 hiaN-ti7 tiong, sui-jian5 kiat-sit8 choe7-choe7, chong2-si7 beh u7 tang-hong chhe-lai5, chiu7-si7 Ia5-ho5-hoa e5 hong tui3 khong3-ia2 khi2, i e5 chui2-choaN5 beh ta, i e5 goan5-thau5 beh choat8, i beh chhiuN2-theh8 sou2 chek-chu7 it-chhe3 thang hoaN-hi2 e5 po2-khi3.  16). Sat-ma2-li7-a beh tam-tng i e5 choe7; in-ui7 poe7-gek8 i e5 Siong7-te3; i beh to2 ti7 to-e7, in e5 eN-a2 beh hou7 lang5 siak-si2, in u7-sin e5 hu7-jin5-lang5 beh hou7 lang5 phoa3-pak.

[14]	I2-sek-liat8 ah, li2 tioh8 to3-tng2-lai5 kui Ia5-ho5-hoa, li2 e5 Siong7-te3; in-ui7 li2 tui3 li2 e5 choe7 lai5 poah8-to2.  2). Tioh8 pi7-pan7 oe7 to3-tng2-lai5 kui Ia5-ho5-hoa, tui3 I kong2, Kiu5 Li2 sia3-bian2 long2-chong2 e5 choe7, eng7 un-tian2 chiap-lap8 goan2; goan2 chiu7 eng7 chhui3 o-lo2 lai5 thoe3 seng-le2.  3). A-sut8 boe7-oe7 kiu3 goan2; goan2 bo5 koh khia5-be2, ia7 bo5 koh tui3 goan2 e5 chhiu2 sou2-cho7--e5 kong2, Li2 si7 goan2 e5 siong7-te3, in-ui7 bo5-pe7 e5 kiaN2 tui3 Li2 tit-tioh8 lin5-bin2.  4). Goa2 beh i-ho2 i e5 poe7-poan7, Goa2 beh peh8-peh8 thiaN3--in; in-ui7 Goa2 i2-keng tui3 in soah Goa2 e5 siu7-khi3.  5). Goa2 beh ti7 I2-sek-liat8 chhin-chhiuN7 lou7-chui2; i beh khui-hoe chhin-chhiuN7 pek-hap8-hoe; i beh chhun-kun chhin-chhiuN7 Li7-pa-lun3.  6). I e5 ki beh chhun-tng5, i e5 sui2 beh chhin-chhiuN7 kaN-na2-chhiu7; i e5 phang beh chhin-chhiuN7 Li7-pa-lun3.  7). Tiam3-ti7 i e5 im3-ng2--e5, beh to3-tng2-lai5; in beh chhin-chhiuN7 gou7-kak koh hoan-chhiN, khui-hoe chhin-chhiuN7 phu5-to5-chhiu7; i e5 phang beh chhin-chhiuN7 Li7-pa-lun3 e5 chiu2.  8). I2-hoat-lian5 beh kong2, Goa2 kap ngou2-siong7 iau2 u7 sim2-mih8 kan-siap8 ah? Goa2 u7 in3 i, koh khoaN3-kou3 i.  Goa2 chhin-chhiuN7 chhiN-chhui3 e5 cheng5-chhiu7, li2 e5 ke2-chi2 tui3 Goa2 lai5 tit-tioh8.  9). Chi7-chui7 si7 ti3-hui7 e5 lang5, oe7 beng5-pek8 chiah e5 su7? chi7-chui7 si7 thong-tat8 e5 lang5, oe7 chai chiah-e5? in-ui7 Ia5-ho5-hoa e5 to7-lou7 si7 cheng3-tit8, gi7-lang5 beh kiaN5 ti7 hit tiong-kan, poe7-gek8 e5 lang5 beh poah8-to2 ti7 hit teng2-bin7. 

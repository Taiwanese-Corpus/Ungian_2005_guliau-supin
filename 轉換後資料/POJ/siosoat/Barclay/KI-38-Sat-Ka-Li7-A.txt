	Sat-Ka-Li7-A  (38)
[1]	Tai7-li7-ou ji7-ni5, poeh-geh8, Ia5-ho5-hoa e5 oe7 lim5-kau3 Ek8-to e5 sun, Pi2-li7-ka e5 kiaN2, sian-ti Sat-ka-li7-a kong2:  2). Ia5-ho5-hoa bat toa7 siu7-khi3 lin2 e5 liat8-chou2.  3). Sou2-i2 li2 tioh8 ka7 in kong2, Ban7-kun e5 Ia5-ho5-hoa an2-ni kong2, Lin2 tioh8 oat8-tng2 lai5 chhe7 Goa2; Ban7-kun e5 Ia5-ho5-hoa kong2, Goa2 iah8 beh oat8-tng2--lai5 chhe7 lin2; che si7 ban7-kun e5 Ia5-ho5-hoa kong2--e5.  4). Boh8-tit oh8 lin2 e5 liat8-chou2, cheng5 e5 sian-ti bat kio3 in kong2, Ban7-kun e5 Ia5-ho5-hoa an2-ni kong2, Lin2 tioh8 hoe5-thau5 li7-khui lin2 e5 phaiN2-lou7, kap lin2 e5 phaiN2 sou2-kiaN5; chong2-si7 in m7 aN3 hi7-khang, ia7 m7 thiaN Goa2; che si7 Ia5-ho5-hoa kong2--e5.  5). Lin2 e5 liat8-chou2 ti7 toh-loh8 ah? Hiah e5 sian-ti oe7 eng2-oan2 oah8--teh mah?  6). Chong2-si7 Goa2 e5 gian5-gu2, Goa2 e5 lut8-le7, Goa2 sou2 hoan-hu3 Goa2 chiah e5 lou5-pok8 sian-ti--e5, kiam2 bo5 kau3-ti7 lin2 e5 liat8-chou2 mah? In chiu7 hoe5-thau5 kong2, Ban7-kun e5 Ia5-ho5-hoa an3-sng3 beh chiau3 lan2 e5 sou2-kiaN5 sou2-choe3, si-heng5 ti7 lan2, I i2-keng chiau3 an2-ni khoan2-thai7 lan2 lah.
	7). Tai7-li7-ou ji2-ni5 chap8-it-geh8, chiu7-si7 Se3-pa7-tek8 geh8 ji7-chap8-si3 jit8, Ia5-ho5-hoa e5 oe7 lim5-kau3 Ek8-to e5 sun, Pi2-li7-ka e5 kiaN2, sian-ti Sat-ka-li7-a kong2,  8). Goa2 mi5--si5 koan-khoaN3, khoaN3 ah, u7 chit8-lang5 khia5 chhiah-be2, khia7 ti7 ke7-toe7 kong-liam-chhiu7 e5 tiong-kan; ti7 i e5 au7-bin7, koh u7 chhiah-sek, ng5-sek, peh8-sek e5 be2.  9). Goa2 kong2, Goa2 e5 chu2 ah, che si7 sim2-mih8? Kap goa2 kong2 e5 su3-chia2 chiu7 ka7 goa2 kong2, Goa2 beh chi2-si7 li2 chai chiah-e5 si7 sim2-mih8.  10). Hit-e5 khia7 ti7 kong-liam-chhiu7 tiong-kan e5 lang5 in3 kong2, Che si7 Ia5-ho5-hoa sou2 chhe ong2-lai5 ti7 toe7-chiuN7--e5.  11). In chiu7 in3 hit-e5 khia7 ti7 kong-liam-chhiu7-tiong Ia5-ho5-hoa e5 su3-chia2 kong2, Goan2 i2-keng ong2-lai5 ti7 toe7-chiuN7, khoaN3 ah, choan5-toe7 an-jian5 piN5-tiaN7.  12). Tui3 an2-ni Ia5-ho5-hoa e5 su3-chia2 in3 kong2, Ban7-kun e5 Ia5-ho5-hoa ah, Li2 siu7-khi3 Ia5-lou7-sat-leng2 kap Iu5-tai7 chiah e5 siaN5, i2-keng chhit-chap8 ni5; Li2 bo5 si lin5-bin2 beh kau3 ti7-si5 ah?  13). Ia5-ho5-hoa chiu7 eng7 ho2-oe7, an-ui3 e5 oe7, in3 hit-e5 kap goa2 kong2-oe7 e5 su3-chia2.  14). Kap goa2 kong2-oe7 e5 su3-chia2 tui3 goa2 kong2, Li2 tioh8 chhut-siaN kong2, Ban7-kun e5 Ia5-ho5-hoa an2-ni kong2, Goa2 ui7-tioh8 Ia5-lou7-sat-leng2, ui7-tioh8 Sek-an, jiat8-sim kau3-kek8.  15). Goa2 chin siu7-khi3 hiah-e5 an-jian5 khia7-khi2 e5 liat8-kok; in-ui7 Goa2 cheng5 chi2-u7 sio2-khoa2 siu7-khi3, in chiu7 ke-thiN i e5 kan-khou2.  16). Sou2-i2 Ia5-ho5-hoa an2-ni kong2, TaN Goa2 to3-tng2-lai5 Ia5-lou7-sat-leng2, si lin5-bin2; Goa2 e5 tian7 beh koh khi2 ti7 hit tiong-kan, chin5-soh beh khan ti7 Ia5-lou7-sat-leng2 e5 teng2-bin7; che si7 ban7-kun e5 Ia5-ho5-hoa kong2--e5.  17). Li2 tioh8 koh chhut-siaN kong2, Ban7-kun e5 Ia5-ho5-hoa an2-ni kong2, Goa2 chiah e5 siaN5, beh koh hong-seng7 hoat-tat8; Ia5-ho5-hoa beh koh an-ui3 Sek-an, koh keng2-soan2 Ia5-lou7-sat-leng2.
	18). Goa2 kiah8-bak8 koan-khoaN3, khoaN3 ah, u7 si3-ki kak.  19). Goa2 chiu7 mng7 kap goa2 kong2-oe7 e5 su3-chia2 kong2, Chiah-e5 si7 sim2-mih8? I in3 goa2 kong2, Chiah-e5 chiu7-si7 phah-soaN3 Iu5-tai7 I2-sek-liat8 kap Ia5-lou7-sat-leng2 chiah e5 kak.  20). Ia5-ho5-hoa koh hou7 goa2 khoaN3-kiN3 si3 e5 sai-hu7;  21). goa2 kong2, In lai5 beh choe3 sim2-mih8? I in3 kong2, Hiah-e5 si7 phah-soaN3 Iu5-tai7 e5 kak, hou7 lang5 m7-kaN2 kiah8-thau5; chong2-si7 chiah e5 sai-hu7 lai5 si7 beh hou7 in kiaN, phah-to2 liat8-kok e5 kak, chiu7-si7 bat ku2-khi2 in e5 kak kong-kek Iu5-tai7 hou7 i si3-soaN3--e5.

[2]	Goa2 koh kiah8-bak8 koan-khoaN3, khoaN3 ah, u7 chit8-lang5 chhiu2 theh8 chin5-soh;  2). goa2 kong2, Li2 beh khi3 toh-loh8? I ka7 goa2 kong2, Beh khi3 niu5 Ia5-lou7-sat-leng2, khoaN3 i u7 joa7-khoah, u7 joa7-tng5.  3). KhoaN3 ah, kap goa2 kong2-oe7 e5 su3-chia2 chhut-khi3, koh u7 chit8-ui7 su3-chia2 chhut-lai5 ngia5-chih i,  4). tui3 i kong2, Li2 chau2--khi3 ka7 hit e5 siau3-lian5 lang5 kong2, kong2, Ia5-lou7-sat-leng2 beh u7 lang5 khia7-khi2, chhin-chhiuN7 bo5 siaN5-chhiuN5 e5 hiuN-li2, in-ui7 hit tiong-kan lang5 kap cheng-siN chin-choe7.  5). Ia5-ho5-hoa kong2, Goa2 beh choe3 i si3-ui5 e5 he2-siaN5, Goa2 iah8 beh choe3 in tiong-kan e5 eng5-kng.
	6). Ia5-ho5-hoa kong2, Eh! Eh! lin2 tioh8 tui3 pak-hng e5 toe7 to5-chau2, in-ui7 Goa2 i2-keng si3-soaN3 lin2, chhin-chhiuN7 ti7 thiN--nih si3-bin7 e5 hong; che si7 Ia5-ho5-hoa kong2--e5.  7). Eh! Sek-an ah, kap Pa-pi2-lun5 e5 peh-siN3 khia7-khi2--e5 ah, li2 tioh8 to5-thoat.  8). Ban7-kun e5 Ia5-ho5-hoa kong2, Ti7 eng5-kng e5 liau2-au7, chhe goa2 kau3 hiah-e5 chhiuN2-liah8 lin2 e5 liat8-kok; hoan7-tioh8 lin2--e5 si7 hoan7-tioh8 I bak8-chiu-tiong e5 tong5-chu2.  9). KhoaN3 ah, Goa2 beh ti7 in e5 teng2-bin7 bu2 Goa2 e5 chhiu2, in chiu7 beh hou7 in e5 lou5-pok8 chhiuN2-kiap, lin2 chiu7 chai ban7-kun e5 Ia5-ho5-hoa chhe goa2 lah.  10). Sek-an e5 peh-siN3 ah, tioh8 chhiuN3-koa hoaN-hi2; khoaN3 ah, in-ui7 Goa2 beh lai5, beh tiam3 ti7 lin2 tiong-kan; che si7 Ia5-ho5-hoa kong2--e5.  11). Hit-jit8 beh u7 choe7-choe7 kok kui-oa2 Ia5-ho5-hoa, choe3 Goa2 e5 peh-siN3; koh Goa2 beh tiam3-ti7 li2 e5 tiong-kan, li2 chiu7 chai ban7-kun e5 Ia5-ho5-hoa chhe goa2 kau3 li2 hia.  12). Ia5-ho5-hoa beh tit-tioh8 Iu5-tai7 choe3 I e5 giap8 ti7 seng3-toe7; iah8 beh koh keng2-soan2 Ia5-lou7-sat-leng2.  13). KiN3-na7 u7 hiat-khi3--e5, ti7 Ia5-ho5-hoa e5 bin7-cheng5 long2 tioh8 cheng7-cheng7; in-ui7 I tui3 seng3 e5 sou2-chai7 khi2--lai5.

[3]	I koh hou7 goa2 khoaN3-kiN3 che3-si-thau5 Iok-su-a khia7 ti7 Ia5-ho5-hoa su3-chia2 e5 bin7-cheng5, Sat-tan3 iah8 khia7 ti7 i e5 chiaN3-peng5, choe3 i e5 tui3-tek8.  2). Ia5-ho5-hoa tui3 Sat-tan3 kong2, Sat-tan3 ah, Ia5-ho5-hoa chek-pi7 li2, chiu7-si7 keng2-soan2 Ia5-lou7-sat-leng2 e5 Ia5-ho5-hoa chek-pi7 li2; che kiam2-m7-si7 tui3 he2-tiong puih8--chhut-lai5 e5 chit8 te3 chha5 mah?  3). Iok-su-a chheng7 u3-oe3 e5 saN, khia7 ti7 su3-chia2 e5 bin7-cheng5.  4). I in3 khia7 ti7 i e5 bin7-cheng5-e5 kong2, Lin2 tioh8 thng3 i u3-oe3 e5 saN.  Koh tui3 i kong2, KhoaN3 ah, Goa2 hou7 li2 thoat-li7 li2 e5 choe7-ok, beh hou7 li2 chheng7 sui2 e5 saN.  5). Goa2 koh kong2, Eng7 sui2 e5 bo7 ti3 ti7 i e5 thau5-khak; in chiu7 eng7 sui2 e5 bo7 ti3 ti7 i e5 thau5-khak, ka7 i chheng7-saN; Ia5-ho5-hoa e5 su3-chia2 khia7 ti7 piN-a2.  6). Ia5-ho5-hoa e5 su3-chia2 keng2-kai3 Iok-su-a kong2,  7). Ban7-kun e5 Ia5-ho5-hoa an2-ni kong2, Li2 na7 kiaN5 Goa2 e5 lou7, siu2 Goa2 sou2 kau-thok li2--e5, li2 chiu7 thang koan2-li2 Goa2 e5 ke, kou3-siu2 Goa2 e5 iN7; Goa2 iah8 beh hou7 li2 ti7 chiah-e5 khia7-teh e5 lang5 tiong-kan u7 chhut-jip8 e5 lou7.  8). Che3-si-thau5 Iok-su-a ah, li2 kap che7 ti7 li2 e5 bin7-cheng5 e5 tang5-phoaN7 long2 tioh8 thiaN; in si7 choe3 tiau7-thau5 e5 lang5; khoaN3 ah, Goa2 beh hou7 Goa2 e5 lou5-pok8 chheng-choe3 Chhiu7-ki--e5 lai5.  9). KhoaN3 ah, Goa2 sou2 he7 ti7 Iok-su-a bin7-cheng5 e5 chioh8, ti7 chit8 te3 chioh8 u7 chhit lui2 bak8-chiu; ban7-kun e5 Ia5-ho5-hoa kong2, KhoaN3 ah, Goa2 beh tiau-khek sou2 tiau-khek--e5, iah8 beh ti7 chit8-jit8 e5 tiong-kan tu5-khi3 chit e5 toe7-hng e5 choe7-ok.  10). Tng hit-jit8, lin2 tak8-lang5 beh chhiaN2 chhu3-piN lai5 kau3 phu5-to5-chhiu7-e7, kap bu5-hoa-ko2 chhiu7-e7; che si7 ban7-kun e5 Ia5-ho5-hoa kong2--e5.

[4]	Hit-e5 kap goa2 kong2-oe7 e5 su3-chia2 koh lai5 kio3 goa2 chhiN2, chhin-chhiuN7 lang5 teh khun3 siu7 kio3-chhiN2 chit8-iuN7.  2). I ka7 goa2 kong2, Li2 khoaN3-kiN3 sim2-mih8? Goa2 kong2, Goa2 khoaN3-kiN3, khoaN3 ah, u7 chit8 e5 teng-tai5, si7 kui-ki eng7 kim choe3--e5, teng2-bin7 u7 chit8-e5 iu5-kui7, teng-tai5 teng2 u7 chhit choaN2 teng; teng2-bin7 e5 teng-choaN2, u7 chhit-tiau5-kng2;  3). koh u7 nng7-chang5 e5 kaN-na2-chhiu7, chit8-chang5 ti7 iu5-kui7 e5 chiaN3-peng5, chit8-chang5 ti7 iu5-kui7 e5 to3-peng5.  4). Goa2 mng7 kap goa2 kong2-oe7 e5 su3-chia2 kong2, Goa2 e5 chu2 ah, chiah-e5 si7 sim2-mih8?  5). Kap goa2 kong2-oe7 e5 su3-chia2 in3 goa2 kong2, Li2 m7-chai chiah-e5 si7 sim2-mih8 mah? Goa2 kong2, Goa2 e5 chu2 ah, goa2 m7-chai.  6). I in3 goa2 kong2, Che si7 Ia5-ho5-hoa hoan-hu3 Sou2-lo5-pa-pek e5 oe7 kong2, M7-si7 eng7 koan5-se3, m7-si7 eng7 leng5-lek8, chiu7-si7 eng7 Goa2 e5 Sin5; che si ban7-kun e5 Ia5-ho5-hoa kong2--e5.  7). Toa7-soaN ah, li2 si7 sim2-mih8? ti7 Sou2-lo5-pa-pek e5 bin7-cheng5, li2 beh chiaN5-choe3 piN5-toe7; i beh hou7 chhu3-kak-thau5 e5 chioh8 chhut-lai5, koh u7 toa7 hoaN-hi2 e5 siaN kio3 kong2, Un-hui7, un-hui7 kui i.  8). Ia5-ho5-hoa e5 oe7 koh lim5-kau3 goa2 kong2,  9). Sou2-lo5-pa-pek e5 chhiu2 u7 he7 chit keng tian7 e5 toe7-ki, i e5 chhiu2 iah8 beh oan5 chit e5 kang; li2 chiu7 chai ban7-kun e5 Ia5-ho5-hoa chhe goa2 kau3 lin2 chia.  10). Chi7-chui7 khoaN3-khin chit e5 sio2-khoa2 su7 e5 jit8 ah? Chi2 chhit-e5, si7 Ia5-ho5-hoa e5 bak8-chiu, ong2-lai5 ti7 choan5-toe7, khoaN3-kiN3 Sou2-lo5-pa-pek e5 chhiu2 theh8 chin5-soaN3, chiu7 hoaN-hi2.
	11). Goa2 koh mng7 i kong2, Chit e5 teng-tai5 cho2-iu7 nng7 chang5 kaN-na2-chhiu7 si7 sim2-mih8 i3-su3?  12). Goa2 koh mng7 i kong2, KaN-na2-chhiu7 e5 nng7-ki, tui3 nng7-tiau5 kim e5 kng2 lau5-chhut kim-iu5, si7 sim2-mih8 i3-su3?  13). I in3 goa2 kong2, Li2 m7-chai chiah-e5 si7 sim2-mih8 i3-su3 mah? Goa2 kong2, Goa2 e5 chu2 ah, goa2 m7-chai.  14). I kong2, Che si7 nng7 e5 siu7-boah-iu5--e5, khia7 ti7 phou2 thiN-e7 e5 Chu2 e5 piN-a2.

[5]	Goa2 koh kiah8-bak8 khoaN3-kiN3 u7 chit8 pak chhak teh pe.  2). I ka7 goa2 kong2, Li2 khoaN3-kiN3 sim2-mih8? Goa2 in3 kong2, Goa2 khoaN3-kiN3 chit8 pak chhak teh pe; i e5 tng5 ji7-chap8 tiu2, khoah chap8-tiu2.  3). I chiu7 tui3 goa2 kong2, Chit-e5 si7 chhut-khi3 kau3 choan5-toe7-chiuN7 e5 chiu3-chou2; kiN3-na7 thau-theh8-e5, beh chiau3 chit-pak e5 chit-peng5 tu5-biat8 i; kiN3-na7 chiu3-choa7-e5 beh chiau3 chit-pak e5 hit-peng5 tu5-biat8 i.  4). Ban7-kun e5 Ia5-ho5-hoa kong2, Goa2 beh hou7 i chhut-khi3, i beh jip8 thau-theh8 e5 lang5 e5 chhu3, ia7 jip8 ki2 Goa2 e5 mia5 lam7-sam2 chiu3-choa7 e5 lang5 e5 chhu3; beh toa3 ti7 i e5 chhu3-lai7 hui2-biat8 i, i2-kip8 i e5 chha5 i e5 chioh8.
	5). Kap goa2 kong2-oe7 e5 su3-chia2 chhut-lai5 tui3 goa2 kong2, Li2 tioh8 kiah8-bak8 khoaN3 chit e5 chhut-lai5-e5 si7 sim2-mih8.  6). Goa2 kong2, Che si7 sim2-mih8 ah? I kong2, Chit-e5 si7 chhut-khi3 e5 i-hoat.  I koh kong2, Ti7 choan5-toe7 e5 lai7-bin7, in e5 heng5-chong7 si7 an2-ni;  7). (khoaN3 ah, u7 chit8-phiN3 iN5 e5 ian5 siu7 ku2-khi2;) koh u7 hu7-jin5-lang5 che7 ti7 i-hoat e5 lai7-bin7.  8). I kong2, Chit-e5 si7 choe7-ok; chiu7 chiong i hiat ti7 i-hoat e5 lai7-bin7; ia7 chiong hit phiN3 e5 ian5 kham3 ti7 i-hoat e5 chhui3.  9). Goa2 koh kiah8-bak8 khoaN3; khoaN3 ah, u7 nng7 e5 hu7-jin5-lang5 chhut-lai5, ti7 in e5 sit8 u7 hong; in e5 sit8 chhin-chhiuN7 hoh8 e5 sit8; in chiong i-hoat kng--khi2-lai5 ti7 thiN kap toe7 e5 tiong-kan.  10). Goa2 tui3 kap goa2 kong2-oe7 e5 su3-chia2 kong2, In kng i-hoat khi3 toh-loh8?  11). I ka7 goa2 kong2, Beh ka7 i khi2 chhu3 ti7 Si7-na2 toe7; chhu3 na7 pian7, chiu7 chiong i an-ti3 ti7 ka-ki7 e5 sou2-chai7.

[6]	 Goa2 koh kiah8-bak8 khoaN3; khoaN3 ah, u7 si3 tiuN chhia tui3 nng7 e5 soaN-phang7 chhut-lai5, hiah e5 soaN si7 tang5 e5 soaN.  2). Thau5-chit8-tiuN chhia koa3 chhiah-be2; te7-ji7-tiuN chhia koa2 ou-be2;  3). te7-saN-tiuN chhia koa3 peh8-be2; te7-si3-tiuN chhia koa3 hoe-pan iong2 e5 be2.  4). Goa2 chiu7 in3, tui3 kap goa2 kong2-oe7 e5 su3-chia2 kong2, Goa2 e5 chu2 ah, chiah-e5 si7 sim2-mih8?  5). Su3-chia2 in3 goa2 kong2, Chiah-e5 chiu7-si7 thiN si3-bin7 e5 hong; khia7 ti7 choan5-toe7 e5 Chu2 e5 bin7-cheng5, taN tui3-hia chhut-lai5.  6). Koa3 ou-be2 e5 chhia chhut-khi3 pak-hng; peh8-be2 te3 i e5 au7-bin7; hoe-pan e5 be2 chhut-khi3 lam5-hng.  7). Iong2 e5 be2 chhut-lai5, ai3-beh ti7 choan5-toe7 kiaN5-lai5 kiaN5-khi3; i kong2, Choe3 lin2 khi3, ti7 choan5-toe7 kiaN5-lai5 kiaN5-khi3; in chiu7 ti7 choan5-toe7 kiaN5-lai5 kiaN5-khi3.  8). I kio3 goa2, ka7 goa2 kong2, KhoaN3 ah, khi3 pak-hng-e5 i2-keng ti7 pak-hng an goa2 e5 sim.
	9). Ia5-ho5-hoa e5 oe7 lim5-kau3 goa2 kong2,  10). Li2 tioh8 tui3 hiah e5 siu7-liah8 e5 lang5 e5 tiong-kan, chiu7-si7 tui3 Hek-tai7, tui3 To-pi2-nga2, tui3 Ia5-tai7-nga2 nia2-siu7 kim-gun5; koh ti7 hit-jit8 li2 tioh8 jip8--khi3 Se-hoan-nga2 e5 kiaN2 Iok-se-a e5 chhu3, chiu7-si7 in tui3 Pa-pi2-lun5 to3-tng2-lai5 sou2 kau3 e5 chhu3;  11). nia2-siu7 kim-gun5 choe3 bian2-liu5, ti3 ti7 Iok-sat-tap e5 kiaN2, che3-si-thau5 Iok-su-a, e5 thau5-khak;  12). tui3 i kong2, Ban7-kun e5 Ia5-ho5-hoa an2-ni kong2, KhoaN3 ah, hit e5 chheng-choe3 Chhiu7-ki e5 lang5, i beh tui3 i e5 kun-thau5 hoat--khi2-lai5, ia7 beh khi2 Ia5-ho5-hoa e5 tian7;  13). i beh khi2 Ia5-ho5-hoa e5 tian7, i ia7 beh tit-tioh8 eng5-kng, che7 i e5 po2-cho7 lai5 ti7-li2, ia7 beh ti7 i e5 po2-cho7 choe3 che3-si; ti7 in nng7-e5 e5 tiong-kan u7 ho5-peng5 e5 ke3-ek8.  14). Bian2-liu5 beh kui ti7 Hi-lian5, To-pi2-nga2, Ia5-tai7-nga2, kap Se-hoan-nga2 e5 kiaN2 Hian5, he7 ti7 Ia5-ho5-hoa e5 tian7 choe3 ki3-liam7.  15). Hng7 e5 lang5 ia7 beh lai5, u7 hun7 ti7 khi2 Ia5-ho5-hoa e5 tian7; lin2 chiu7 chai ban7-kun e5 Ia5-ho5-hoa chhe goa2 kau3 lin2 chia.  Lin2 na7 chu3-i3 thiaN-than3 Ia5-ho5-hoa, lin2 e5 Siong7-te3 e5 oe7, chiu7 beh u7 chit e5 tai7-chi3.

[7]	 Tai7-li7-ou ong5 si3-ni5 kau2-geh8, chiu7-si7 Ki-su-liu5 geh8, chhoe si3, Ia5-ho5-hoa e5 oe7 lim5-kau3 Sat-ka-li7-a.  2). Hit-si5 Pek-tek8-li7 lang5 i2-keng chhe Sa-li7-sek kap Li7-kian-bi2-lek8 kap te3 in e5 lang5 khi3 kiu5-un ti7 Ia5-ho5-hoa,  3). ia7 mng7 ban7-kun e5 Ia5-ho5-hoa tian7-lai7 e5 che3-si i2-kip8 sian-ti kong2, Goa2 lek8-ni5 i2-lai5 ti7 gou7-geh8-kan thi5-khau3 ka-ki7 hun-piat, taN iau2-ku2 tioh8 an2-ni kiaN5 mah?  4). Ban7-kun e5 Ia5-ho5-hoa e5 oe7 lim5-kau3 goa2 kong2,  5). Li2 tioh8 ka7 chit sou2-chai7 e5 cheng3 peh-siN3 kap che3-si kong2, Lin2 chhit-chap8 ni5 ku2, ti7 gou7-geh8 chhit-geh8 kim3-chiah8 pi-ai kiam2-si7 ui7-tioh8 Goa2, ui7-tioh8 Goa2, kim3-chiah8 mah?  6). Lin2 hek8-si7 chiah8 hek8-si7 lim, kiam2 m7-si7 lin2 teh-chiah8, lin2 teh-lim mah?  7). Tng Ia5-lou7-sat-leng2 kap si3-ui5 e5 siaN5 u7 khia7-khi2 e5 peh-siN3 koh hong-seng7, lam5-hng kap piN5-iuN5 u7 lang5 khia7-khi2 e5 si5, Ia5-ho5-hoa thok-tiong7 cheng5 e5 sian-ti sou2 soan-thoan5 e5 oe7, lin2 kiam2-m7-tioh8 thiaN mah?
	8). Ia5-ho5-hoa e5 oe7 koh lim5-kau3 Sat-ka-li7-a kong2, Ban7-kun e5 Ia5-ho5-hoa bat an2-ni kong2,  9). Tioh8 chiau3 chin-sit8 e5 kong-peng5 lai5 sim2-phoaN3, tai7-ke eng7 chu5-ai3 lin5-bin2 lai5 saN khoan2-thai7;  10). m7-thang khi-hu7 koaN2-hu7 kou-ji5, chhut-goa7 lang5, kap song3-hiong lang5; m7-thang sim-lai7 ke3-bou5 phaiN2-tai7 lai5 saN-ham7-hai7.  11). Chong2-si7 in m7-kheng2 thiaN-than3, oat8-tng2 keng-thau5 poe7-gek8, that-bat8 in e5 hi7-khang ti3-kau3 boe7 thiaN.  12). Koh hou7 in e5 sim ngi7 chhin-chhiuN7 soan7-chioh8, bian2-tit thiaN lut8-hoat, kap ban7-kun e5 Ia5-ho5-hoa eng7 I e5 Sin5 thok cheng5 e5 sian-ti sou2 kong2 e5 oe7; sou2-i2 ban7-kun e5 Ia5-ho5-hoa toa7-toa7 hoat siu7-khi3.  13). In-ui7 I bat kio3, in m7-thiaN, an2-ni in beh kio3, Goa2 ia7 m7-thiaN; che si7 ban7-kun e5 Ia5-ho5-hoa kong2--e5;  14). na7-si7 Goa2 beh eng7 kng2-le5-hong chhe-soaN3 in kau3 in sou2 m7-bat e5 liat8-kok.  An2-ni chit e5 toe7 ti7 in khi3 e5 liau2-au7 piN3-choe3 pha-hng, ti3-kau3 bo5 lang5 ong2-lai5 keng-ke3; in-ui7 in hou7 thang hoaN-hi2 e5 toe7 pha-hng lah.

[8]	Ban7-kun e5 Ia5-ho5-hoa e5 oe7 lim5-kau3 kong2,  2). Ban7-kun e5 Ia5-ho5-hoa an2-ni kong2, Goa2 ui7-tioh8 Sek-an kek8-ki5 jiat8-sim, Goa2 ui7-tioh8 i jiat8-sim, hoat-chhut toa7 siu7-khi3.  3). Ia5-ho5-hoa an2-ni kong2: Goa2 taN to3--lai5 Sek-an, beh tiam3 ti7 Ia5-lou7-sat-leng2 e5 tiong-kan; Ia5-lou7-sat-leng2 beh chheng-choe3 Seng5-sit8 e5 siaN5; ban7-kun e5 Ia5-ho5-hoa e5 soaN beh chheng-choe3 Seng3 e5 soaN.  4). Ban7-kun e5 Ia5-ho5-hoa an2-ni kong2: Chiong-lai5 beh u7 lau7 e5 ta-pou-lang5 lau7 e5 hu7-jin5-lang5 che7 ti7 Ia5-lou7-sat-leng2 khoah e5 koe-lou7, in-ui7 ni5-lau7 tak8-e5 kiah8 koaiN2-a2.  5). SiaN5-lai7 khoah e5 koe-lou7 beh u7 ta-pou-gin2-na2 cha-bou2 gin2-na2 moa2-moa2 thit-tho5 ti7 hit e5 koe-lou7-tiong.  6). Ban7-kun e5 Ia5-ho5-hoa an2-ni kong2, Tng-jit8 sou2 chhun e5 peh-siN3 khoaN3 che choe3 ki5-koai3, Goa2 kiam2 ia7 khoaN3 choe3 ki5-koai3 mah? Che si7 ban7-kun e5 Ia5-ho5-hoa kong2--e5.  7). Ban7-kun e5 Ia5-ho5-hoa an2-ni kong2: KhoaN3 ah, Goa2 beh kiu3 Goa2 e5 peh-siN3 tui3 jit8-chhut e5 sou2-chai7 ia7 tui3 jit8-loh8 e5 sou2-chai7 to3--lai5;  8). Goa2 beh chhoa7 in lai5, in beh khia7-khi2 ti7 Ia5-lou7-sat-leng2 e5 tiong-kan; in beh choe3 Goa2 e5 peh-siN3, Goa2 beh choe3 in e5 Siong7-te3, pin5 seng5-sit8 kap kong-gi7.
	9). Ban7-kun e5 Ia5-ho5-hoa an2-ni kong2: Tng he7 ban7-kun e5 Ia5-ho5-hoa e5 chhu3 e5 toe7-ki, thang khi2 tian7-tng5, hit-jit8 sian-ti sou2 kong2 e5 oe7, hian7-chai7 lin2 thiaN-kiN3, taN tioh8 iong2-chong3 lin2 e5 chhiu2.  10). Hit-jit8 i2-cheng5 lang5 bo5 tit-tioh8 kang-chiN5, chheng-siN ia7 bo5 tit-tioh8 kang-chiN5, koh in-ui7 tui3-tek8 e5 ian5-kou3, chhut-jip8 e5 lang5 bo5 tit-tioh8 peng5-an; in-ui7 Goa2 hou7 cheng3-lang5 saN kong-kek.  11). Chong2-si7 Goa2 taN khoan2-thai7 chiah e5 chhun e5 peh-siN3 bo5 beh chhin-chhiuN7 cheng5 e5 jit8; che si7 ban7-kun e5 Ia5-ho5-hoa kong2--e5.  12). In-ui7 beh u7 peng5-an e5 cheng2-chi2, phu5-to5-chhiu7 beh kiat ke2-chi2, toe7 beh chhut thou2-san2, thiN beh loh8 lou7-chui2; Goa2 beh hou7 chiah e5 chhun e5 peh-siN3 seng5-siu7 chiah-e5 it-chhe3.  13). Iu5-tai7 ke kap I2-sek-liat8 ke ah, cheng5 ti7 liat8-kok-tiong in2-khi2 lin2 lai5 chiu3-chou2, an2-ni goa2 beh chin2-kiu3 lin2, hou7 lang5 in2-khi2 lin2 lai5 chiok-hok; lin2 boh8-tit kiaN, lin2 e5 chhiu2 tioh8 iong2-chong3.  14). In-ui7 ban7-kun e5 Ia5-ho5-hoa an2-ni kong2: Lin2 e5 liat8-chou2 jia2 Goa2 e5 siu7-khi3 e5 si5, Goa2 siuN7 beh kang3 chai-e7 ti7 lin2, ia7 bo5 the3-hoe2;  15). taN Goa2 ia7 an2-ni siuN7 beh si-un hou7 Ia5-lou7-sat-leng2 kap Iu5-tai7 ke; lin2 boh8-tit kiaN; che si7 Ia5-ho5-hoa kong2--e5.  16). Lin2 sou2 eng-kai kiaN5-e5 si7 an2-ni: Tak8-lang5 kap chhu3-piN kong2-oe7 seng5-sit8; ti7 lin2 e5 siaN5-mng5 kiaN5 seng5-sit8 kap ho5-peng5 e5 sim2-phoaN3;  17). sim-lai7 m7-thang ke3-bou5 phaiN2-tai7, hai7 chhu3-piN; m7-thang ai3 lam7-sam2 chiu3-choa7; in-ui7 chiah e5 su7 long2 si7 Goa2 sou2 oan3-hun7--e5; che si7 Ia5-ho5-hoa kong2--e5.
	18). Ban7-kun e5 Ia5-ho5-hoa e5 oe7 lim5-kau3 goa2 kong2,  19). Ban7-kun e5 Ia5-ho5-hoa an2-ni kong2: Si3-geh8 e5 kim3-chiah8, gou7-geh8 e5 kim3-chiah8, chhit-geh8 e5 kim3-chiah8, chap8-geh8 e5 kim3-chiah8, ti7 Iu5-tai7 ke beh choe3 hoaN-hi2 khoai3-lok8, tek-i3 e5 choeh-ki5; sou2-i2 lin2 tioh8 i3-ai3 seng5-sit8 kap ho5-peng5.  20). Ban7-kun e5 Ia5-ho5-hoa an2-ni kong2: Chiong-lai5 u7 liat8-kok e5 lang5 kap choe7-choe7 siaN5 khia7-khi2 e5 peh-siN3 beh kau3;  21). khia7-khi2 chit e5 siaN5 e5 peh-siN3 beh kau3 hit e5 siaN5, kong2, Lan2 tioh8 kin2-kin2 khi3 kiu5 Ia5-ho5-hoa e5 un, khi3 chhe7 ban7-kun e5 Ia5-ho5-hoa; lun7-kau3 goa2, goa2 ia7 beh khi3.  22). Beh u7 choe7-choe7 peh-siN3 kap kiong5-toa7 e5 kok lai5 Ia5-lou7-sat-leng2 chhe7 ban7-kun e5 Ia5-ho5-hoa, kiu5 Ia5-ho5-hoa e5 un.  23). Ban7-kun e5 Ia5-ho5-hoa an2-ni kong2: Tng hiah e5 jit8 tui3 liat8-kok ban7-chok8-tiong beh u7 chap8-lang5 khiN5 chit8 e5 Iu5-tai7 lang5 e5 saN-a2-ku, khiN5 i, kong2, Goan2 beh kap lin2 saN-kap khi3, in-ui7 goan2 thiaN-kiN3 Siong7-te3 kap lin2 ti7-teh.

[9]	Ia5-ho5-hoa bek8-si7 e5 oe7 kau3 ti7 Hap-tek-lah8, ia7 beh theng5-hioh ti7 Tai7-ma2-sek; (in-ui7 se3-kan lang5 kap I2-sek-liat8 tak8 chi-phai3 e5 bak8-chiu long2 ng3 Ia5-ho5-hoa), kap oa2-kun7 e5 Hap-ma2;  2). i2-kip8 Chhui-lo5 Se-tun3, in-ui7 i u7 toa7 ti3-hui7.  3). In-ui7 Chhui-lo5 ui7 ka-ki7 khi2 oe7-sou2, chek-chu7 gun5 chhin-chhiuN7 thou5-soa, chek-chu7 ho2-kim chhin-chhiuN7 koe-lou7 e5 thou5-be5.  4). KhoaN3 ah, Chu2 beh koaN2 i chhut, ia7 beh pai7-hoai7 i e5 hai2-koan5; i beh hou7 he2 sio-biat8.  5). A-sit8-ki-lun5 beh khoaN3-kiN3 lai5 kiaN; Ka-sat khoaN3-kiN3, ia7 chin kan-khou2; I2-kek-lun5 ia7 khoaN3-kiN3, in-ui7 sit-bang7 lai5 kian3-siau3; Ka-sat tek-khak bo5 koh u7 kun-ong5, A-sit8-ki-lun5 bo5 lang5 khia7-khi2.  6). Chap8-cheng2-lang5 beh khia7-khi2 ti7 A-sit8-tut8; Goa2 beh tu5-biat8 Hui-li7-su7 lang5 e5 kiau-ngou7.  7). Goa2 beh tu5--khi3 i chhui3-lai7 kaN5 huih e5 bah, kap i chhui3-khi2 tiong kho2-ouN3 e5 mih8; i sou2 chhun e5 lang5 beh kui lan2 e5 Siong7-te3; i beh ti7 Iu5-tai7 chhin-chhiuN7 chok8-tiuN2; I2-kek-lun5 beh chhin-chhiuN7 Ia5-pou3-su e5 lang5.  8). Goa2 beh chat-iaN5 ui5 Goa2 e5 chhu3, ti2-tng kun-peng, ti3-kau3 bo5 lang5 ong2-lai5; po7-giok8 e5 lang5 ia7 bo5 tui3 in hia keng-ke3; in-ui7 Goa2 taN chhin-bak8 khoaN3-kiN3 i.
	9). Sek-an e5 cha-bou2-kiaN2 ah, tioh8 toa7-tim5 hoaN-hi2, Ia5-lou7-sat-leng2 e5 cha-bou2-kiaN2 ah, tioh8 chhut hoaN-hi2 e5 siaN; khoaN3 ah, li2 e5 ong5 lai5 chiu7-kun7 li2; i si7 kong-gi7 koh kiaN5 chin2-kiu3, un-jiu5, koh khia5-lu5 kap lu5 sou2 siN e5 lu5-a2-kiaN2.  10). Goa2 beh tu5--khi3 I2-hoat-lian5 e5 chian3-chhia kap Ia5-lou7-sat-leng2 e5 chian3-be2, kau-chian3 e5 keng ia7 beh tu5--khi3; I beh tui3 liat8-kok thoan5 ho5-peng5; I e5 koan5-peng3 beh tui3 chit e5 hai2 kau3 hit e5 hai2, tui3 Toa7-ho5 kau3 toe7-kek8.  11). Lun7-kau3 li2, Goa2 eng7 li2 e5 iok e5 huih, thau2-pang3 li2 hiah e5 siu7-liah8-khi3 koaiN e5 lang5 chhut bo5 chui2 e5 chiN2.  12). Lin2 hiah e5 siu7-liah8-khi3 koaiN ia7 u7 ng3-bang7 e5 lang5 ah, tioh8 to3--lai5 oe7-sou2; Goa2 kin-a2-jit8 thoan5-pou3, beh ka-pe7 heng5 li2.
	13). Goa2 eng7 Iu5-tai7 choe3 Goa2 sou2 ban2 e5 keng, eng7 I2-hoat-lian5 choe3 an ti7 keng e5 chiN3; Sek-an ah, Goa2 beh kek-tong7 li2 e5 peh-siN3 kong-kek Nga2-oan5 e5 peh-siN3, hou7 li2 chhin-chhiuN7 iong2-su7 e5 to-kiam3.  14). Ia5-ho5-hoa beh chhut-hian7 ti7 in e5 teng2-bin7; I e5 chiN3 beh sia7-chhut chhin-chhiuN7 sih-na3; Chu2 Ia5-ho5-hoa beh pun5 sau3-kak, che7 lam5-hng e5 kng2-le5-hong lai5 kiaN5.  15). Ban7-kun e5 Ia5-ho5-hoa beh po2-hou7 in; in beh thun-biat8 tui3-tek8, thun2-tah8 sou2 hiat-lai5 e5 chioh8; in beh lim lai5 hoah, chhin-chhiuN7 lim-chiu2; in beh chhin-chhiuN7 toe2-moa2 e5 oaN2, chhin-chhiuN7 toaN5-teng2 hiah e5 kak.  16). Hit-jit8 Ia5-ho5-hoa in e5 Siong7-te3 beh chin2-kiu3 in, chhin-chhiuN7 I e5 peh-siN3 e5 iuN5-kun5; in-ui7 in beh chhin-chhiuN7 bian2-liu5 e5 po2-chioh8, ku2-khi2 koaiN5-koaiN5 ti7 I e5 toe7-chiuN7.  17). I e5 jin5-chu5 toa7 kau3 chaiN2-iuN7! I e5 sui2 ho2-khoaN3 kau3 chaiN2-iuN7! ngou2-kok beh hou7 siau3-lian5 lang5 iong2-kiaN7, sin-chiu2 hou7 chai7-sek-lu2 ia7 an2-ni.

[10]	Tng chhun-thiN e5 hou7 e5 si5 lin2 tioh8 tui3 Ia5-ho5-hoa kiu5 hou7, chiu7-si7 hoat-chhut sih-na3 e5 Ia5-ho5-hoa; I beh ka7 in loh8 choe7-choe7 chun7 e5 hou7, hou7 tak8-lang5 u7 chhan5-hng5 e5 chhai3-soe.  2). In-ui7 ke-lai7 e5 ngou2-siong7 kong2 peh8-chhat8, chiam-pok-e5 khoaN3 hu-ke2, kong2 bo5-iaN2-chiah e5 bang7, khang-khang an-ui3 lang5; sou2-i2 in be5-lou7 chhin-chhiuN7 iuN5; koh in-ui7 bo5 bok8-chia2, ti3-kau3 siu7 khun3-khou2.
	3). Goa2 e5 siu7-khi3 tui3 hiah e5 bok8-chia2 hoat-choh, Goa2 ia7 beh pan7-li2 hiah e5 kang e5 soaN-iuN5; in-ui7 ban7-kun e5 Ia5-ho5-hoa khoaN3-kou3 I e5 iuN5-kun5, chiu7-si7 Iu5-tai7 ke, hou7 in chhin-chhiuN7 I e5 ho2-be2 ti7 chian3-tin7.  4). Chhu3-kak-chioh8 tui3 I chhut, kian-kou3 e5 teng ia7 tui3 I chhut, kau-chian3 e5 keng ia7 tui3 I chhut, chiah e5 chiang2-koan5-e5 ia7 tui3 I chhut.  5). In beh chhin-chhiuN7 iong2-su7, ti7 chian3-tin7 tah8 tui3-tek8 ti7 koe-lou7 e5 thou5-be5-tiong; in beh kau-chian3, in-ui7 Ia5-ho5-hoa kap in ti7-teh; kiN3-na7 khia5-be2-e5 bo5 m7 kian3-siau3.  6). Goa2 beh kian-kou3 Iu5-tai7 ke, chin2-kiu3 Iok-sek e5 ke; beh chhoa7 in to3--lai5, in-ui7 Goa2 lin5-bin2 in; in beh chhin-chhiuN7 Goa2 be7-bat khi3-sak in e5 khoan2; in-ui7 Goa2 si7 Ia5-ho5-hoa in e5 Siong7-te3, Goa2 beh thiaN3 in.  7). I2-hoat-lian5 beh chhin-chhiuN7 iong2-su7; in e5 sim hoaN-hi2, chhin-chhiuN7 lim-chiu2; in e5 kiaN2-ji5 beh khoaN3-kiN3 lai5 hoaN-hi2; in e5 sim beh in-ui7 Ia5-ho5-hoa khoai3-lok8.  8). Goa2 beh chhut khau2-ho7, lai5 chu7-chip8 in; in-ui7 Goa2 i2-keng kiu3-siok8 in, in beh ke-thiN chhin-chhiuN7 in cheng5 e5 ke-thiN.  9). Goa2 sui-jian5 si3-soaN3 in ti7 liat8-kok-tiong, in beh ti7 hng7 e5 sou2-chai7 ki3-liam7 Goa2; in kap in e5 kiaN2-ji5 long2 beh oah8--teh, koh to3--lai5.  10). Goa2 beh koh hou7 in tui3 Ai-kip8 to3--lai5, chu7-chip8 in chhut A-sut8; chhoa7 in kau3 Ki-liat8 toe7 kap Li7-pa-lun3; ia7 bo5 kau3-giah8 sou2-chai7 thang hou7 in khia7-khi2.  11). I beh keng-ke3 khou2-lan7 e5 hai2, kong-kek hai2-tiong e5 pho-long7; Ni5-lo5 ho5 chhim e5 sou2-chai7 beh long2 ta--khi3; A-sut8 e5 kiau-ngou7 beh kang3-ke7, Ai-kip8 e5 koan5-peng3 beh bo5--khi3.  12). Goa2 beh hou7 in ti7 Ia5-ho5-hoa iong2-chong3; koh thok I e5 mia5 kiaN5-lai5 kiaN5-khi3; che si7 Ia5-ho5-hoa kong2--e5.

[11]	Li7-pa-lun3 ah, li2 tioh8 khui li2 e5 mng5, hou7 he2 thang sio-biat8 li2 e5 pek-hiuN-chhiu7.  2). Siong5-chhiu7 ah, lin2 tioh8 hau2, in-ui7 pek-hiuN-chhiu7 i2-keng to2, sui2 e5 chhiu7 i2-keng hui2-hoai7; Pa-san e5 siong7-chhiu7 ah, lin2 tioh8 hau2, in-ui7 bou7-seng7 e5 chhiu7-na5 i2-keng soe-pai7.  3). ThiaN ah, u7 bok8-chia2 teh hau2, in-ui7 in e5 eng5-iau7 hui2-hoai7 lah; thiaN ah, u7 iong2 e5 sai hm7-hm7-hau2, in-ui7 Iok-tan3 ho5-piN e5 chhiu7-na5 hong-hoe3 lah.  4). Ia5-ho5-hoa, goa2 e5 Siong7-te3, an2-ni kong2:  5). Beh thai5 e5 iuN5-kun5 li2 tioh8 chhi7; boe2 in-e5 thai5 in, ka-ki7 liah8-choe3 bo5 choe7; boe7 in-e5 kong2, Ia5-ho5-hoa si7 eng-kai o-lo2--e5, in-ui7 goa2 ho2-giah8 lah; in e5 bok8-chia2 ia7 bo5 lin5-bin2 in.  6). Ia5-ho5-hoa kong2, Goa2 bo5 koh lin5-bin2 chit sou2-chai7 khia7-khi2 e5 peh-siN3; khoaN3 ah, Goa2 beh chiong in tak8-lang5 kau ti7 in chhu3-piN e5 chhiu2, ia7 ti7 i e5 ong5 e5 chhiu2; in beh phah chit e5 toe7-hng; Goa2 ia7 bo5 beh kiu3 peh-siN3 thoat-li7 in e5 chhiu2.  7). Tui3 an2-ni goa2 chhi7 beh thai5 e5 iuN5-kun5, chiu7-si7 iuN5-kun5-tiong te7-it khun3-khou2--e5.  Goa2 ka-ki7 chhu2 nng7 ki koaiN2-a2, chit8-ki kio3-choe3 Un-hui7, chit8-ki kio3-choe3 Lian5-lok8, lai5 chhi7 chit e5 iuN5-kun5.  8). Chit8-geh8-jit8-lai7, Goa2 tu5--khi3 saN e5 bok8-chia2, in-ui7 Goa2 e5 sim iam3-chian7 in, in e5 sim ia7 khi3-hiam5 Goa2.  9). Goa2 chiu7 kong2, Goa2 bo5 beh iuN2-chhi7 lin2, si2--e5 chhut-chai7 i si2; bo5--khi3-e5, chhut-chai7 i bo5--khi3; sou2-chhun--e5, chhut-chai7 in saN-thun-chiah8.  10). Goa2 kiah8 Goa2 hit-ki Un-hui7 e5 koaiN2-a2 at-chih8 i, lai5 hoe3-bo5 Goa2 kap ban7 peh-siN3 sou2 lip8 e5 iok;  11). hit-jit8 chiu7 hoe3-bo5 i; khun3-khou2 e5 iuN5 ng3-bang7 Goa2--e5, long2 chai che si7 Ia5-ho5-hoa e5 oe7.  12). Goa2 tui3 in kong2, Lin2 na7 liah8-choe3 ho2, chiu7 hou7 goa2 kang-chiN5, na7 bo5, chiu7 soah; tui3 an2-ni in pheng5 gun5 saN-chap8 choe3 goa2 e5 kang-chiN5.  13). Ia5-ho5-hoa ka7 goa2 kong2, Tioh8 chiong hit-e5 hiat hou7 sio-hui5-lang5, chiu7-si7 in sou2 kou2 goa2 koaiN5 e5 ke3-chiN5; goa2 chiu7 theh8 hit e5 gun5 saN-chap8, hiat hou7 sio-hui5-lang5, ti7 Ia5-ho5-hoa e5 tian7.  14). Goa2 koh at-chih8 Goa2 te7-ji7-ki e5 koaiN2-a2, mia5 choe3 Lian5-lok8--e5, lai5 hoe3-bo5 Iu5-tai7 kap I2-sek-liat8 hiaN-ti7 e5 cheng5-gi7.
	15). Ia5-ho5-hoa koh ka7 goa2 kong2, Li2 koh theh8 gong7 e5 bok8-chia2 sou2 eng7 hiah e5 khi3-ku7.  16). KhoaN3 ah, Goa2 beh ti7 chit sou2-chai7 heng-khi2 chit8 e5 bok8-chia2, sit-loh8--e5, i bo5 beh chhap; si3-soaN3--e5, i bo5 beh chhe7; siu7-siong--e5, i bo5 beh i--i; iong2-chong3--e5, i bo5 beh chhi7--i; kan-ta beh chiah8 pui5--e5 e5 bah, thiah-lih8 i e5 toe5.  17). Bo5 lou7-eng7 e5 bok8-chia2, khi3-sak iuN5-kun5--e5, u7 chai-e7 ah, to beh lim5-kau3 i e5 chhiu2, kap i e5 chiaN3-bak8; i e5 chhiu2 beh choan5-jian5 kou-ta5, i e5 chiaN3-bak8 beh ou-ou am3-am3.

[12]	Ia5-ho5-hoa lun7 I2-sek-liat8 bek8-si7 e5 oe7.  Ia5-ho5-hoa thi2-khui chiah e5 thiN, kian3-lip8 toe7 e5 kun-ki, chhong3-cho7 lang5 e5 sim-sin5--e5;  2). I e5 oe7 kong2, KhoaN3 ah, Goa2 beh hou7 Ia5-lou7-sat-leng2 choe3 si3-ui5 chiah e5 peh-siN3 ti3-kau3 chui3 e5 poe, Ia5-lou7-sat-leng2 siu7 ui5-khun3 e5 si5, Iu5-tai7 ia7 beh an2-ni.  3). Hit-jit8 Goa2 beh hou7 Ia5-lou7-sat-leng2 tui3 ti7 ban7 peh-siN3 chiaN5-choe3 tang7 e5 chioh8, kiN3-na7 gia5 i--e5, beh siu7 tang7-siong; toe7-chiuN7 liat8-pang beh chu7-chip8 lai5 kong-kek i.  4). Ia5-ho5-hoa kong2, Kau3 hit-jit8, Goa2 beh hou7 long2-chong2 e5 be2 kiaN-hiaN5, hou7 khia5-be2 e5 lang5 tian-kong5; Goa2 beh khoaN3-kou3 Iu5-tai7 ke, phah liat8-kok it-chhe3 e5 be2, hou7 i chhiN-mi5.  5). Iu5-tai7 e5 chok8-tiuN2, sim-lai7 beh kong2, Ia5-lou7-sat-leng2 khia7-khi2 e5 peh-siN3 choe3 goa2 e5 lat8; in-ui7 in oa2-kho3 in e5 Siong7-te3 ban7-kun e5 Ia5-ho5-hoa.  6). Hit-jit8 Goa2 beh hou7 Iu5-tai7 e5 chok8-tiuN2, chhin-chhiuN7 he2-tiaN2 ti7 chha5 e5 tiong-kan, koh chhin-chhiuN7 he2-pe2 ti7 tiu7-khun2 e5 tiong-kan; in beh ti7 to3-peng5 chiaN3-peng5 sio-biat8 si3-ui5 e5 liat8-kok; Ia5-lou7-sat-leng2 beh iu5-goan5 tiam3-ti7 pun2 sou2-chai7, chiu7-si7 Ia5-lou7-sat-leng2.  7). Ia5-ho5-hoa beh tai7-seng chin2-kiu3 Iu5-tai7 e5 pou3-piN5, hou7 Tai7-pit8 e5 ke e5 eng5-kng kap Ia5-lou7-sat-leng2 khia7-khi2 e5 peh-siN3 e5 eng5-kng, boe7-oe7 iaN5-ke3 Iu5-tai7.  8). Hit-jit8 Ia5-ho5-hoa beh po2-hou7 Ia5-lou7-sat-leng2 khia7-khi2 e5 peh-siN3; in tiong-kan nng2-chiaN2--e5, ti7 hit-jit8 beh chhin-chhiuN7 Tai7-pit8; Tai7-pit8 e5 ke beh chhin-chhiuN7 Siong7-te3, Chhin-chhiuN7 ti7 in thau5-cheng5 e5 Ia5-ho5-hoa e5 su3-chia2.  9). Hit-jit8, lai5 kong-kek Ia5-lou7-sat-leng2 e5 liat8-kok, Goa2 tiaN7-tioh8 i3-su3 beh biat8 i.  10). Goa2 beh eng7 un-hui7 kap ki5-to2 e5 sin5, piaN3-loh8 ti7 Tai7-pit8 e5 ke, kap Ia5-lou7-sat-leng2 khia7-khi2 e5 peh-siN3; in beh giong2-bong7 Goa2, chiu7-si7 in sou2 chhak8--e5; koh beh ui7-tioh8 i pi-ai, chhin-chhiuN7 lang5 ui7-tioh8 kou-siN e5 kiaN2 pi-ai; koh ui7-tioh8 i iu-khou2, chhin-chhiuN7 lang5 ui7-tioh8 toa7-kiaN2 iu-khou2 chit8-iuN7.  11). Tng hit-jit8, ti7 Ia5-lou7-sat-leng2 beh u7 toa7-toa7 pi-ai, chhin-chhiuN7 ti7 Bi2-kiat-to piN5-iuN5 e5 Hap-tat8-lim5-bun5 e5 pi-ai.  12). Keng2-lai7 pi-ai, tak8-ke leng7-goa7 tiam3; Tai7-pit8 chok8 e5 ke leng7-goa7 tiam3, in e5 hu7-jin5-lang5 leng7-goa7 tiam3; Na2-tan chok8 e5 ke leng7-goa7 tiam3, in e5 hu7-jin5-lang5 leng7-goa7 tiam3.  13). Li7-bi7 chok8 e5 ke leng7-goa7 tiam3, in e5 hu7-jin5-lang5 ia7 leng7-goa7 tiam3; Si7-mui2 chok8 e5 ke leng7-goa7 tiam3, in e5 hu7-jin5-lang5 ia7 leng7-goa7 tiam3.  14). Ki5-u5 hiah e5 ke tak8-ke leng7-goa7 tiam3, in e5 hu7-jin5-lang5 ia7 leng7-goa7 tiam3.

[13]	Tng hit-jit8 beh ui7-tioh8 Tai7-pit8 e5 ke kap Ia5-lou7-sat-leng2 khia7-khi2 e5 peh-siN3 khui chit8 e5 chui2-choaN5, soe2-tu5 choe7-ok kap la5-sam5.  2). Ban7-kun e5 Ia5-ho5-hoa kong2, Tng hit-jit8, Goa2 beh tui3 chit e5 toe7-hng tu5-khi3 ngou2-siong7 e5 mia5, bo5 koh hou7 lang5 ki3-liam7; ia7 beh hou7 sian-ti kap u3-oe3 e5 sin5 li7-khui chit sou2-chai7.  3). Na7 u7 lang5 chham3-gu2, siN i e5 pe7-bu2 beh ka7 i kong2, Li2 boe7 tit-tioh8 oah8, in-ui7 li2 thok Ia5-ho5-hoa e5 mia5 kong2 peh8-chhat8; siN i e5 pe7-bu2, ti7 i chham3-gu2 e5 si5, beh chiong i chhak8-thau3.  4). Hit-jit8 hiah e5 sian-ti, tak8-e5 ti7 in chham3-gu2 e5 si5, beh ui7-tioh8 in e5 iN7-siong7 lai5 kian3-siau3, bo5 koh chheng7 u7 mng5 e5 saN lai5 phian3 lang5;  5). i beh kong2, Goa2 m7-si7 sian-ti, goa2 si7 choh-sit lang5; goa2 tui3 soe3-han3 chiu7 choe3 lang5 e5 lou5-pok8.  6). U7 lang5 beh mng7 i kong2, Li2 nng7 chhiu2 e5 tiong-kan si7 sim2-mih8 siong ah? I beh in3 kong2, Che si7 goa2 ti7 peng5-iu2 e5 ke-tiong sou2 siu7 e5 siong.
	7). Ban7-kun e5 Ia5-ho5-hoa kong2, To-kiam3 ah, tioh8 khi2-lai5 kong-kek Goa2 e5 bok8-chia2, ia7 kong-kek hit-e5 kap Goa2 choe3 tang5-phoaN7 e5 lang5; phah bok8-chia2, iuN5-kun5 chiu7 si3-soaN3; hiah-e5 bi5-soe3--e5, Goa2 beh oat8-tng2 chhiu2 kau3 ti7 in.  8). Ia5-ho5-hoa kong2, Chit e5 choan5-toe7 e5 lang5, nng7-hun7 beh siu7 chian2-tu5 lai5 si2; chit8-hun7 beh lau5--teh.  9). Goa2 beh hou7 chit-e5 saN-hun7-chit8 keng-ke3 he2, thoan3-lian7 in chhin-chhiuN7 thoan3-lian7 gun5, chhi3-lian7 in chhin-chhiuN7 chhi3-lian7 kim; in beh kiu5-kio3 Goa2 e5 mia5, Goa2 beh in3 in; Goa2 beh kong2, Che si7 Goa2 e5 peh-siN3; in ia7 beh kong2, Ia5-ho5-hoa si7 goa2 e5 Siong7-te3.

[14]	KhoaN3 ah, Ia5-ho5-hoa e5 jit8 beh kau3, li2 e5 he3-chai5 beh hou7 lang5 pun ti7 lin2 tiong-kan.  2). In-ui7 Goa2 beh chu7-chip8 ban7-kok kap Ia5-lou7-sat-leng2 kau-chian3; siaN5 beh siu7 kong-phoa3, chhu3-theh8 beh siu7 chhiuN2-kiap, hu7-jin5-lang5 beh siu7 leng5-jiok8; siaN5-lai7 e5 peh-siN3 chit8-poaN3 siu7 lang5 liah8--khi3; sou2 chhun e5 peh-siN3 iu5-goan5 ti7 siaN5-lai7, bo5 ti3-kau3 chian2-tu5.  3). Hit-si5 Ia5-ho5-hoa beh chhut-khi3 kap hiah e5 kok kau-chian3, chhin-chhiuN7 chiong-cheng5 lim5-tin7 e5 jit8 kau-chian3 chit8-iuN7.  4). Tng hit-jit8, I e5 kha beh khia7 ti7 KaN-na2 soaN, chit e5 soaN ti7 Ia5-lou7-sat-leng2 thau5-cheng5 e5 tang-si3; KaN-na2 soaN beh tui3 tiong-ng lih8-khui, tui3 tang kau3 sai, chiaN5-choe3 kek8-toa7 e5 soaN-kok; soaN e5 chit8-poaN3 i5-soa2 ng3-pak, chit8-poaN3 i5-soa2 ng3-lam5.  5). Lin2 beh tui3 Goa2 e5 soaN-kok-tiong to5-chau2, in-ui7 soaN-kok beh thau3-kau3 A-sat, lin2 beh to5-chau2 chhin-chhiuN7 Iu5-tai7 ong5 OU-se-nga2 e5 ni5-kan, ui7-tioh8 toe7-tang7 e5 to5-chau2 chit8-iuN7; Ia5-ho5-hoa goa2 e5 Siong7-te3 beh lim5-kau3, long2-chong2 e5 seng3--e5 kap Li2 lai5.  6). Hit-jit8 e5 kng, beh m7-chiaN5 kng m7-chiaN5 am3.  7). Beh u7 chit8 e5 tek8-piat8 jit8, si7 Ia5-ho5-hoa sou2 chai--e5, m7-si7 jit8, ia7 m7-si7 mi5; kau3 e5-hng-si5 chiah u7 kng.  8). Hit-jit8 beh u7 oah8-chui2 tui3 Ia5-lou7-sat-leng2 chhut--lai5; chit8-poaN3 lau5-khi3 tang-hai2, chit8-poaN3 lau5-khi3 sai-hai2; tang-thiN he7-thiN long2 si7 an2-ni.  9). Ia5-ho5-hoa beh ti7 choan5-toe7 choe3 ong5; tng hit-jit8 Ia5-ho5-hoa tok8-it, I e5 mia5 ia7 si7 tok8-it.  10). Choan5-toe7 tui3 Ka-pa kau3 Ia5-lou7-sat-leng2 lam5-hng e5 Lim5-bun5, beh pian3 chhin-chhiuN7 A-lah8-pa; Ia5-lou7-sat-leng2 beh seng-koaiN5 tiam3 ti7 i e5 pun2 sou2-chai7, chiu7-si7 tui3 Pian7-nga2-bin2 e5 mng5, kau3 thau5-chit8-e5 mng5 e5 sou2-chai7, koh kau3 kak-thau5 e5 mng5, iah8 tui3 Hap-lam5-giap8 e5 lau5, tit8-kau3 ong5 e5 chiu2-khut.  11). Beh u7 lang5 tiam3 ti7 hit tiong-kan, bo5 koh u7 chiu3-chou2; Ia5-lou7-sat-leng2 beh an-jian5 khia7-khi2.
	12). Hiah e5 liat8-kok kap Ia5-lou7-sat-leng2 kau-chian3--e5, Ia5-ho5-hoa beh eng7 chit-ho7 e5 chai-e7 kong-kek in; in e5 kha iau2 khia7-teh e5 si5, in e5 bah beh hiu2-noa7, bak8-chiu beh hiu2-noa7 ti7 bak8-chiu-khang, chih8 beh hiu2-noa7 ti7 chhui3-lai7.  13). Tng hit-jit8 Ia5-ho5-hoa beh hou7 in tiong-kan toa7 jiau2-loan7; in tak8-lang5 eng7 chhiu2 saN-khiu2, koh khi2-chhiu2 saN kong-kek.  14). Iu5-tai7 ia7 beh kap Ia5-lou7-sat-leng2 kau-chian3; hit-si5 si3-ui5 liat8-kok e5 he3-chai5, chiu7-si7 kim, gun5, i-chiuN5, beh chu7-chip8 choe7-choe7.  15). Hit-e5 sou2 beh kau3 ti7 be2, lo5, lok8-to5, lu5, i2-kip8 iaN5-tiong it-chhe3 e5 cheng-siN e5 chai-e7, kap chit e5 chai-e7 chit8-poaN-iuN7.
	16). Sou2-u7 lai5 kong-kek Ia5-lou7-sat-leng2 e5 liat8-kok chhun e5 lang5, beh ni5-ni5 chiuN7-lai5 keng3-pai3 toa7 e5 Ong5, ban7-kun e5 Ia5-ho5-hoa, ia7 siu2 Tah-liau5-choeh.  17). Toe7-chiuN7 ban7-chok8-tiong, kiN3-na7 bo5 chiuN7 Ia5-lou7-sat-leng2 keng3-pai3 toa7 e5 Ong5, ban7-kun e5 Ia5-ho5-hoa--e5, beh bo5 loh8-hou7 ti7 in hia.  18). Ai-kip8 chok8 na7 bo5 chiuN7-lai5, beh bo5 hou7 ti7 in hia; beh u7 chai-e7, chiu7-si7 Ia5-ho5-hoa eng7 lai5 kong-kek hiah-e5 bo5 chiuN7-lai5 siu2 Tah-liau5-choeh e5 liat8-kok-e5.  19). Che chiu7-si7 Ai-kip8 e5 heng5-hoat8, ia7-si7 hiah-e5 bo5 chiuN7-lai5 siu2 Tah-liau5-choeh e5 liat8-kok e5 heng5-hoat8.  20). Tng hit-jit8, be2 e5 ham5-leng5 beh khek-ji7 kong2, Choe3 seng3 kui ti7 Ia5-ho5-hoa; Ia5-ho5-hoa tian7-lai7 e5 e, beh chhin-chhiuN7 toaN5-cheng5 e5 oaN2.  KiN3-na7 Ia5-lou7-sat-leng2 kap Iu5-tai7 e5 e, long2 beh choe3-seng3 kui ban7-kun e5 Ia5-ho5-hoa; kiN3-na7 hian3-che3--e5, long2 beh eng7 chiah e5 e, chu2-bah ti7 hit lai7-bin7; tng hit-jit8, ti7 ban7-kun e5 Ia5-ho5-hoa e5 tian7-lai7, bo5 koh u7 Ka-lam5 lang5.


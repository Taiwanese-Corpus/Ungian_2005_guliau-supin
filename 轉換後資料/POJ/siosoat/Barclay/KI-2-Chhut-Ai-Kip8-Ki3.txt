	Chhut-Ai-Kip8-Ki3 (2)
[1]	I2-sek-liat8 e5 cheng3-kiaN2 tak8-e5 toa3 i e5 ke-koan3 kap Nga2-kok kau3 Ai-kip8, in e5 mia5 ki3 ti7 e7-toe2.  2). Liu5-pian7, Se-bian7, Li7-bi7, Iu5-tai7;  3). I2-sat-ka, Se-pou3-lun5, Pian7-nga2-bin2;  4). Tan3, Na2-hut-tha-li7, Ka-tek, A-siat.  5). Tui3 Nga2-kok sou2-siN--e5, kiong7 u7 chhit-chap8 lang5; Iok-sek i2-keng ti7 Ai-kip8.  6). Iok-sek kap i e5 hiaN-ti7 kap hit-tai7 e5 lang5 long2 si2.  7). I2-sek-liat8 lang5 gau5 siN, gau5 thoan5, ke-thiN choe7-choe7, koh heng-ong7, kek8-ki5 kiong5-seng7; chhiong-moa2 hit e5 toe7.
	8). Ai-kip8 u7 sin e5 ong5 heng-khi2, m7-bat Iok-sek e5.  9). I tui3 i e5 peh-siN3 kong2, KhoaN3 ah, chit e5 peh-siN3, I2-sek-liat8 lang5, pi2 lan2 khah-choe7, khah-kiong5;  10). lai5 ah, lan2 tioh8 eng7 ke3-chhek lai5 khoan2-thai7 in, kiaN-liau2 in ke-thiN chin-choe7; au7-lai5 na7 tu2-tioh8 kau-chian3 e5 su7, in kap lan2 e5 tui3-tek8 lian5-hap8, lai5 kong-kek lan2, koh tui3 chit e5 toe7 chiuN7--khi3.  11). Tui3 an2-ni siat-lip8 tok-kang--e5 koan2-hat in, eng7 tang7-taN3 khou2-chhou2 in; in chiu7 ka7 Hoat-lo2 khi2 Pi2-tong Lan5-sek nng7 e5 siaN5 choe3 hu2-khou3.  12). Chong2-si7 na2 khou2-chhou2 in, in na2 choe7 na2 khui-khoah.  Tui3 an2-ni chiu7 ui7-tioh8 I2-sek-liat8 lang5 khoa3-lu7.  13). Ai-kip8 lang5 chiu7 tok-chek I2-sek-liat8 lang5 choe3 khou2-kang;  14). hou7 in choe3-kang tioh8-boa5, seng-hoat8 kan-khou2, chhiau-thou5 choe3-chng, kap choh chhan5--nih hiah e5 kang; ti7 it-chhe3 sou2 choe3 e5 kang bo5-m7-si7 chin-giam5.
	15). U7 Hi-pek-lai5 e5 khioh-chia2-bu2, chit8-e5 mia5 Si-hut-lah8, chit8-e5 mia5 Phou2-a.  16). Ai-kip8 ong5 tui3 in kong2, Lin2 ka7 Hi-pek-lai5 e5 hu7-jin5-lang5 khioh kiaN2, khoaN3 in lim5-phun5 e5 si5; na7 si7 ta-pou gin2-a2, tioh8 hou7 i si2; na7 si7 cha-bou2 gin2-a2, thang hou7 i oah8.  17). Chong2-si7 khioh-chia2-bu2 keng3-ui3 Siong7-te3, bo5 chiau3 Ai-kip8 ong5 e5 beng7-leng7 lai5 kiaN5, keng2-jian5 lau5 ta-pou gin2-a2 e5 oah8-mia7.  18). Ai-kip8 ong5 chiu7 kio3 khioh-chia2-bu2 lai5, tui3 in kong2, Lin2 siaN2-su7 an2-ni choe3, lau5 ta-pou gin2-a2 e5 oah8-mia7?  19). Khioh-chia2-bu2 tui3 Hoat-lo2 kong2, Hi-pek-lai5 e5 hu7-jin5-lang5 kap Ai-kip8 e5 hu7-jin5-lang5 bo5 tang5; in khah khoai3-pian7, khioh-chia2-bu2 iau2-be7 kau3, in i2-keng siN-liau2.  20). Siong7-te3 ho2 khoan2-thai7 khioh-chia2-bu2; peh-siN3 ke-thiN chin-choe7, kek8-ki5 kiong5-seng7.  21). Khioh-chia2-bu2 in-ui7 keng3-ui3 Siong7-te3, Siong7-te3 chiu7 hou7 in chiaN5-ke.  22). Hoat-lo2 hoan-hu3 i e5 cheng3 peh-siN3 kong2, Hoan7 sou2 siN e5 ta-pou-kiaN2 lin2 tioh8 ka7 i hiat-loh8 ho5; it-chhe3 e5 cha-bou2-gin2-a2, lin2 tioh8 lau5 i e5 siN3-mia7.

[2]	U7 chit8 e5 Li7-bi7 chok8 e5 lang5, khi3 chhoa7 chit8 e5 Li7-bi7 chok8 e5 cha-bou2-gin2-a2.  2). Hit e5 hu7-jin5-lang5 hoai5-in7, siN chit8 e5 kiaN2; khoaN3-kiN3 i si7 chheng-siu3 e5 gin2-a2, chiu7 khng3 i saN-geh8-jit8 ku2.  3). Au7-lai5 khoaN3 boe7 koh khng3--tit, chiu7 ui7-tioh8 i chhu2 lou5-tek-a2 e5 siuN, eng7 chioh8-iu5 kap lek8-chhiN kou5 i; chiong gin2-a2 he7 ti7 hi2 lai7-bin7, lok ti7 ho5-piN, lou5-ui2 e5 tiong-kan.  4). I e5 toa7-chi2 hng7-hng7 khia7--teh, ai3 chai i oe7 tu2-tioh8 chaiN2-iuN7.  5). Hoat-lo2 e5 cha-bou2-kiaN2 loh8-lai5 ho5--nih, beh soe2-ek8; i hiah e5 lu2-pi7 kiaN5-iu5 ti7 ho5-piN; i khoaN3-kiN3 lou5-ui2 e5 tiong-kan u7 siuN, chiu7 chhe chit8 e5 lu2-pi7 gia5--lai5.  6). Hian-khui khoaN3-kiN3 gin2-a2; khoaN3 ah, gin2-a2 teh hau2.  I chiu7 lin5-bin2 i, kong2, Che chiu7-si7 Hi-pek-lai5 lang5 e5 gin2-a2.  7). I e5 toa7-chi2 ka7 Hoat-lo2 e5 cha-bou2-kiaN2 kong2, Goa2 khi3 ti7 Hi-pek-lai5 hu7-jin5-lang5 e5 tiong-kan kio3 chit8 e5 lin-bu2, ka7 li2 io chit e5 gin2-a2, ho2 mah?  8). Hoat-lo2 e5 cha-bou2-kiaN2 ka7 i kong2, Li2 thang khi3 ah.  Cha-bou2-kiaN2 chiu7 khi3, kio3 gin2-a2 e5 lau7-bu2.  9). Hoat-lo2 e5 cha-bou2-kiaN2 ka7 i kong2, Pho7 chit e5 gin2-a2 khi3, ka7 goa2 io i, goa2 beh hou7 li2 kang-chiN5.  Hu7-jin5-lang5 chiu7 pho7 gin2-a2 khi3 io i.  10). Gin2-a2 chiam7-chiam7 toa7, hu7-jin5-lang5 chiu7 toa3 i kau3 Hoat-lo2 e5 cha-bou2-kiaN2 hia, choe3 i e5 kiaN2.  I ka7 i ho7-mia5 kio3 Mou5-se, kong2, In-ui7 goa2 tui3 chui2--nih kiu3 i chhut-lai5.
	11). Au7-lai5 Mou5-se i2-keng tiong2-seng5, i chhut-khi3 kau3 i e5 hiaN-ti7 hia, khoaN3-kiN3 in teh taN-teh; khoaN3-kiN3 chit8 e5 Ai-kip8 lang5 phah chit8 e5 Hi-pek-lai5 lang5, chiu7-si7 i e5 hiaN-ti7.  12). I khoaN3 cho2-iu7, khoaN3 bo5 lang5 ti7-hia, chiu7 phah-si2 Ai-kip8 lang5, iam2 ti7 soa--nih.  13). Keh-jit8 koh chhut-khi3, khoaN3-kiN3 u7 nng7 e5 Hi-pek-lai5 e5 lang5 saN-phah, chiu7 tui3 hit e5 m7-tioh8--e5 kong2, Li2 siaN2-su7 phah li2 e5 tang5-phoaN7?  14). Hit e5 lang5 kong2, Chi7-chui7 siat-lip8 li2 choe3 siu2-leng2 kap sim2-phoaN3-koaN lai5 koan2 goan2? Li2 siuN7 beh phah-si2 goa2, chhin-chhiuN7 phah-si2 hit e5 Ai-kip8 lang5 mah? Mou5-se kiaN kong2, Chit e5 tai7-chi3 chin-chiaN3 lou7-chhut.  15). Hoat-lo2 thiaN-kiN3 chit e5 tai7-chi3, chiu7 siuN7 beh thai5 Mou5-se.  Chong2-si7 Mou5-se siam2-pi7 Hoat-lo2, chau2-khi3 Bi2-tian5 toe7 khia7-khi2; che7 ti7 chiN2-piN.  16). Bi2-tian5 e5 che3-si u7 chhit e5 cha-bou2-kiaN2; in lai5 chhiuN7-chui2 kau3 moa2 cho5, hou7 lau7-pe7 e5 iuN5-kun5 lim.  17). Hiah e5 kou3-iuN5--e5 kau3, koaN2 in; Mou5-se chiu7 khi2-lai5 pang-chan7 in, hou7 in e5 iuN5-kun5 lim.  18). In lai5 kau3 lau7-pe7, Liu5-jiN2, hia; i kong2, Kin-a2-jit8 lin2 chaiN2-iuN7 hiah-kin2 to3--lai5?  19). In kong2, U7 chit8 e5 Ai-kip8 lang5 kiu3 goan2 thoat-li7 kou3-iuN5 e5 lang5 e5 chhiu2, koh thoe3 goan2 chhut-lat8 chhiuN7 chui2, hou7 iuN5-kun5 lim.  20). I tui3 i hiah e5 cha-bou2-kiaN2 kong2, Hit e5 lang5 ti7 tah-loh8? Lin2 siaN2-su7 pang3 i ti7-hia? tioh8 chhiaN2 i lai5 chiah8.  21). Mou5-se goan7 kap hit-lang5 tiam3; i chiu7 chiong i e5 cha-bou2-kiaN2 Se-pho-lah8, ke3 hou7 Mou5-se.  22). SiN chit8 e5 kiaN2; Mou5-se ka7 i ho7 mia5 kio3 Kek-sun7; in-ui7 kong2, Goa2 kia3-kha ti7 goa7-pang.
	23). Lek8-ke3 choe7-choe7 ni5 Ai-kip8 ong5 si2; I2-sek-liat8 lang5, in-ui7 choe3 khou2-kang, chiu7 thou2-khui3 au5-kio3; in choe3 khou2-kang au5-kio3 e5 siaN kau3 hou7 Siong7-te3 thiaN-kiN3.  24). Siong7-te3 thiaN-kiN3 in e5 hiN-hiN-chhan; Siong7-te3 chiu7 ki3-tit I kap A-pek-lah8-han2, I2-sat, Nga2-kok sou2 lip8 e5 iok.  25). Siong7-te3 khoaN3-kou3 I2-sek-liat8 lang5, Siong7-te3 ia7 chai in e5 tai7-chi3.

[3]	Mou5-se kou3 i e5 tiuN7-lang5, Bi2-tian5 e5 che3-si, Iap8-thek-lo5, e5 iuN5-kun5, koaN2 iuN5 khi3 khong3-ia2 e5 au7-bin7, kau3 Siong7-te3 e5 soaN, chiu7-si7 Ho5-liat8 soaN.  2). Ia5-ho5-hoa e5 su3-chia2 ti7 chhi3-phe3-lai7 he2-iam7-tiong tui3 i chhut-hian7, i khoaN3-kiN3, khoaN3 ah, chhi3-phe3 hou7 he2 sio, chhi3-phe3 ia7 bo5 toh8--khi3.  3). Mou5-se kong2, Goa2 taN beh oat-ke3--khi3, khoaN3 chit e5 toa7 e5 keng2-siong7, chit e5 chhi3-phe3 chaiN2-iuN7 bo5 toh8--khi3 ah.  4). Ia5-ho5-hoa khoaN3-kiN3 i oat-khi3 beh khoaN3, Siong7-te3 chiu7 tui3 chhi3-phe3-lai7 kio3 i kong2, Mou5-se, Mou5-se.  I chiu7 kong2, Goa2 ti7-chia.  5). I chiu7 kong2, Li2 boh8-tit kun7-oa2 lai5; tioh8 thng3 li2 kha--nih e5 oe5, in-ui7 li2 khia7 e5 sou2-chai7 si7 seng3-toe7.  6). Koh kong2, Goa2 si7 li2 e5 chou2-kong e5 Siong7-te3, A-pek-lah8-han2 e5 Siong7-te3, I2-sat e5 Siong7-te3, Nga2-kok e5 Siong7-te3.  Mou5-se jia i e5 bin7; m7-kaN2 khoaN3 Siong7-te3.  7). Ia5-ho5-hoa kong2, Goa2 e5 peh-siN3 khia7-khi2 ti7 Ai-kip8 e5, in e5 khun3-khou2 Goa2 sit8-chai7 i2-keng khoaN3-kiN3 lah; in ui7-tioh8 tok-kang--e5 lai5 au5-kio3, Goa2 i2-keng thiaN-kiN3 lah; Goa2 pun2 chai in e5 thong3-khou2.  8). TaN Goa2 loh8--lai5 beh kiu3 in thoat-li7 Ai-kip8 lang5 e5 chhiu2, chhoa7 in chhut hit e5 toe7, kau3 pui5-sui2 khui-khoah e5 toe7, kau3 lau5 lin kap bit8 e5 toe7, chiu7-si7 Ka-lam5, Hek, A-mou5-li7, Pi2-li7-se2, Hi-bi7, Ia5-pou3-su, hiah e5 chok8 e5 sou2-chai7.  9). TaN I2-sek-liat8 lang5 au5-kio3 e5 siaN kau3 hou7 Goa2 thiaN-kiN3; Goa2 ia7 khoaN3-kiN3 Ai-kip8 lang5 khou2-chhou2 in e5 kan-khou2.  10). TaN li2 lai5, Goa2 beh chhe li2 khi3 kiN3 Hoat-lo2, chhoa7 Goa2 e5 peh-siN3 I2-sek-liat8 lang5 chhut Ai-kip8.  11). Mou5-se tui3 Siong7-te3 kong2, Goa2 si7 sim2-mih8 lang5 thang khi3 kiN3 Hoat-lo2, chhoa7 I2-sek-liat8 lang5 chhut Ai-kip8 ah?  12). I kong2, Goa2 sit8-chai7 beh kap li2 ti7-teh; li2 chhoa7 peh-siN3 chhut Ai-kip8 liau2-au7, lin2 beh ti7 chit e5 soaN hok8-sai7 Siong7-te3; che beh choe3 Goa2 chhe li2 e5 cheng3-ku3.  13). Mou5-se tui3 Siong7-te3 kong2, KhoaN3 ah, goa2 kau3 I2-sek-liat8 lang5 hia, tui3 in kong2, Lin2 chou2-kong e5 Siong7-te3 chhe goa2 lai5 lin2 chia; in na7 mng7 goa2 kong2, I kio3 sim2-mih8 mia5? goa2 beh ka7 in kong2 sim2-mih8 ah?  14). Siong7-te3 tui3 Mou5-se kong2, Goa2 si7 Chu7-jian5 Ji5-jian5-e5; koh kong2, Li2 tioh8 ka7 I2-sek-liat8 lang5 an2-ni kong2, Chu7-jian5-e5 chhe goa2 kau3 lin2 chia.  15). Siong7-te3 koh tui3 Mou5-se kong2, Li2 tioh8 tui3 I2-sek-liat8 lang5 an2-ni kong2, Chhe goa2 kau3 lin2 chia e5, chiu7-si7 Ia5-ho5-hoa, lin2 chou2-kong e5 Siong7-te3, A-pek-lah8-han2 e5 Siong7-te3, I2-sat e5 Siong7-te3, Nga2-kok e5 Siong7-te3; che si7 Goa2 eng2-oan2 e5 mia5, che si7 Goa2 e5 ki3-liam7 kau3 ban7-tai7.  16). Li2 khi3 chio-chip8 I2-sek-liat8 e5 tiuN2-lo2, ka7 in kong2, Ia5-ho5-hoa, lin2 chou2-kong e5 Siong7-te3, chiu7-si7 A-pek-lah8-han2, I2-sat, Nga2-kok e5 Siong7-te3, tui3 goa2 chhut-hian7, kong2, Goa2 sit8-chai7 koan3-kou3 lin2, lang5 ti7 Ai-kip8 sou2 khoan2-thai7 lin2 e5, Goa2 ia7 u7 khoaN3-kiN3.  17). Goa2 ia7 bat kong2, Goa2 beh chhoa7 lin2 chhut Ai-kip8 e5 kan-khou2, kau3 Ka-lam5, Hek, A-mou5-li7, Pi2-li7-se2, Hi-bi7, Ia5-pou3-su, hiah e5 chok8 e5 toe7, kau3 lau5 lin kap bit8 e5 toe7.  18). In beh thiaN li2 e5 oe7; li2 kap I2-sek-liat8 e5 tiuN2-lo2 tioh8 khi3 kiN3 Ai-kip8 ong5, ka7 i kong2, Hi-pek-lai5 lang5 e5 Siong7-te3 Ia5-ho5-hoa i2-keng tu2-tioh8 goan2; taN kiu5 li2 iong5-un2 goan2 khi3 khong3-ia2, kiaN5 saN-jit8 e5 lou7-cham7, beh che3-su7 Ia5-ho5-hoa, goan2 e5 Siong7-te3.  19). Goa2 chai sui-jian5 eng7 toa7 koan5-leng5 e5 chhiu2, Ai-kip8 ong5 ia7 m7 hou7 lin2 khi3.  20). Goa2 beh chhun Goa2 e5 chhiu2, eng7 Goa2 ti7 Ai-kip8-tiong sou2 beh kiaN5 it-chhe3 e5 ki5-su7 lai5 phah i; jian5-au7 i chiah chun2 lin2 khi3.  21). Goa2 beh hou7 chit e5 peh-siN3 tit-tioh8 un-tian2 ti7 Ai-kip8 lang5 e5 bin7-cheng5, hou7 lin2 chhut-khi3 e5 si5, bo5 khang-chhiu2 khi3;  22). chiah e5 hu7-jin5-lang5 tak8-e5 beh tui3 i e5 chhu3-piN kap toa3 ti7 i e5 ke-lai7 e5 hu7-jin5-lang5 tho2 gun5-khi3, kim-khi3, kap i-hok8, thang hou7 li2 e5 kiaN2 cha-bou2-kiaN2 eng7; an2-ni lin2 beh chhiuN2 Ai-kip8 lang5.

[4]	Mou5-se in3 kong2, KhoaN3 ah, in beh m7-sin3 goa2, ia7 m7-thiaN goa2 e5 oe7; in-ui7 in beh kong2, Ia5-ho5-hoa be7-bat tui3 li2 chhut-hian7.  2). Ia5-ho5-hoa tui3 i kong2, Ti7 li2 chhiu2--nih si7 sim2-mih8? I kong2, Si7 koaiN2-a2.  3). Kong2, Hiat ti7 toe7--nih.  I chit8-e7 hiat ti7 toe7--nih, chiu7 piN3-choe3 choa5; Mou5-se chiu7 chau2-siam2 i.  4). Ia5-ho5-hoa tui3 Mou5-se kong2, Chhun li2 e5 chhiu2 liah8 i e5 be2; (chiu7 chhun-chhiu2 liah8 i, ti7 chhiu2-tiong iu5-goan5 piN3-choe3 koaiN2-a2;)  5). an2-ni thang hou7 in sin3 Ia5-ho5-hoa, in e5 chou2-kong e5 Siong7-te3, A-pek-lah8-han2 e5 Siong7-te3, I2-sat e5 Siong7-te3, Nga2-kok e5 Siong7-te3, u7 tui3 li2 chhut-hian7.  6). Ia5-ho5-hoa koh tui3 i kong2, He7 li2 e5 chhiu2 ti7 li2 e5 heng-cheng5.  Chiu7 he7 chhiu2 ti7 heng-cheng5; thiu--chhut-lai5 e5 si5, khoaN3 ah, chhiu2 i2-keng thai2-ko, peh8 chhin-chhiuN7 seh.  7). Koh kong2, Koh he7 li2 e5 chhiu2 ti7 li2 e5 heng-cheng5.  (I chiu7 he7 ti7 i e5 heng-cheng5; thiu--chhut-lai5 e5 si5, khoaN3 ah, i2-keng chiau3-goan5, kap thong seng-khu e5 bah bo5 koh-iuN7.)  8). Koh kong2, Siat-su2 in bo5 beh sin3 li2, ia7 bo5 beh thiaN thau5-chit8 e5 sin5-jiah, chiu7 beh sin3 te7-ji7 e5 sin5-jiah.  9). Hit nng7 e5 sin5-jiah in na7 long2 m7-sin3, ia7 m7-thiaN li2 e5 oe7, li2 tioh8 tui3 ho5--nih iuN2 chui2, to3 ti7 ta-toe7; li2 tui3 ho5--nih sou2 iuN2 e5 chui2 beh ti7 ta-toe7 piN3-choe3 huih.
	10). Mou5-se tui3 Ia5-ho5-hoa kong2, Chu2 ah, goa2 peng5-sou3 m7-si7 oe7 kong2-oe7 e5 lang5, tui3 Li2 ka7 Li2 e5 lou5-pok8 kong2-oe7 e5 liau2-au7 ia7 si7 an2-ni; goa2 si7 chhui3-chih8 tun e5 lang5.  11). Ia5-ho5-hoa tui3 i kong2, Chhong3-cho7 lang5 e5 chhui3 si7 chi7-chui7 ah? hou7 lang5 e2-kau2, chhau3-hi7-lang5, bak8-chiu kim, chhiN-mi5 e5, si7 chi7-chui7 ah? kiam2-m7-si7 Goa2 Ia5-ho5-hoa mah?  12). TaN li2 khi3 ah, Goa2 beh siuN2-su3 li2 khau2-chai5, ka3-si7 li2 sou2 eng-kai kong2--e5.  13). I kong2, Chu2 ah, Li2 hap8-i3 chhe chi7-chui7, chiu7 chhe i khi3.  14). Ia5-ho5-hoa tui3 Mou5-se hoat-chhut siu7-khi3, kong2, Kiam2-m7-si7 u7 li2 e5 hiaN, Li7-bi7-lang5, A-lun5 mah? Goa2 chai i si7 oe7 kong2-oe7 e5 lang5.  Koh i taN chhut-lai5 ngia5-chih li2; i chit8-e7 khoaN3-kiN3 li2 sim-lai7 chiu7 hoaN-hi2.  15). Li2 tioh8 tui3 i kong2, eng7 sou2 eng-kai kong2 e5 oe7 thoan5 hou7 i; Goa2 ia7 beh siuN2-su3 li2 kap i u7 khau2-chai5, koh beh ka3-si7 lin2 sou2 eng-kai kiaN5 e5 su7.  16). I beh thoe3 li2 tui3 peh-siN3 kong2-oe7; i beh tui3 li2 chun2-choe3 chhui3, li2 beh tui3 i chun2-choe3 Siong7-te3.  17). Li2 e5 chhiu2 tioh8 kiah8 chit ki koaiN2-a2, eng7 i lai5 kiaN5 sin5-jiah.
	18). Tui3 an2-ni Mou5-se chiu7 khi3, to3--khi3 i e5 tiuN7-lang5 Iap8-thek-lo5 hia, ka7 i kong2, Kiu5 li2 iong5-un2 goa2 to3--khi3, khoaN3 goa2 e5 hiaN-ti7 ti7 Ai-kip8 e5, khoaN3 in iau2 ti7-teh a2-bo5.  Iap8-thek-lo5 ka7 Mou5-se kong2, Li2 thang an-jian5 khi3 lah.  19). Ia5-ho5-hoa ti7 Bi2-tian5 tui3 Mou5-se kong2, Li2 khi3 to3--khi3 Ai-kip8, in-ui7 ai3 hai7 li2 e5 siN3-mia7 e5 lang5 long2 si2 lah.  20). Mou5-se toa3 i e5 bou2 kap nng7 e5 kiaN2, hou7 in khia5-lu5, to3--khi3 Ai-kip8 toe7; Mou5-se chhiu2--nih kiah8 Siong7-te3 e5 koaiN2-a2.  21). Ia5-ho5-hoa tui3 Mou5-se kong2, Li2 to3--khi3 Ai-kip8 e5 si5, tioh8 chu3-i3 chiong Goa2 sou2 kau ti7 li2 e5 chhiu2 it-chhe3 e5 ki5-su7 kiaN5 ti7 Hoat-lo2 e5 bin7-cheng5; chong2-si7 Goa2 beh hou7 i e5 sim ngi7, i ia7 bo5 beh pang3 chit e5 peh-siN3 khi3.  22). Li2 tioh8 ka7 Hoat-lo2 kong2, Ia5-ho5-hoa an2-ni kong2, I2-sek-liat8 si7 Goa2 e5 kiaN2, chiu7-si7 Goa2 e5 toa7-kiaN2;  23). Goa2 bat tui3 li2 kong2, Tioh8 thau2-pang3 Goa2 e5 kiaN2 khi3, thang hok8-sai7 Goa2; li2 ia7 m7-chun2 i khi3; khoaN3 ah, Goa2 beh thai5-si2 li2 e5 kiaN2, chiu7-si7 li2 e5 toa7-kiaN2.  24). Mou5-se ti7 lou7--nih, ti7 kheh-tiam3, Ia5-ho5-hoa tu2-tioh8 i, beh hou7 i si2.  25). Se-pho-lah8 chiu7 theh8 chit8 te3 lai7-chioh8, koah i e5 kiaN2 iong5-but2 e5 phe5, hiat ti7 i e5 kha-cheng5, kong2, Li2 si7 goa2 huih e5 tiong7-hu.  26). Ia5-ho5-hoa chiu7 pang3 i soah.  Hu7-jin5-lang5 kong2, Li2 si7 huih e5 tiong7-hu, in-ui7 kat-le2 e5 ian5-kou3.
	27). Ia5-ho5-hoa ka7 A-lun5 kong2, Li2 khi3 khong3-ia2 ngia5-chih Mou5-se.  I chiu7 khi3, ti7 Siong7-te3 e5 soaN tu2-tioh8 i, chiu7 ka7 i chim.  28). Mou5-se chiong Ia5-ho5-hoa chhe i kong2 e5 oe7, kap hoan-hu3 i kiaN5 e5 sin5-jiah, long2 ka7 A-lun5 kong2.  29). Mou5-se A-lun5 chiu7 khi3 chio-chip8 I2-sek-liat8 lang5 cheng3 tiuN2-lo2;  30). A-lun5 chiong Ia5-ho5-hoa tui3 Mou5-se sou2 kong2 e5 oe7 long2 kong2 i, koh ti7 peh-siN3 e5 bin7-cheng5 kiaN5 hiah e5 sin5-jiah.  31). Peh-siN3 chiu7 sin3; in thiaN-kiN3 Ia5-ho5-hoa koan3-kou3 I2-sek-liat8 lang5, koh khoaN3 in e5 kan-khou2, chiu7 aN3-thau5 keng3-pai3.

[5]	Au7-lai5 Mou5-se A-lun5 jip8--khi3, ka7 Hoat-lo2 kong2, I2-sek-liat8 e5 Siong7-te3 Ia5-ho5-hoa an2-ni kong2, Chun2 Goa2 e5 peh-siN3 khi3, in thang ti7 khong3-ia2 ui7 Goa2 siu2-choeh.  2). Hoat-lo2 kong2, Ia5-ho5-hoa si7 chi7-chui7 hou7 goa2 tioh8 thiaN I e5 oe7, chun2 I2-sek-liat8 lang5 khi3 ah? Goa2 m7-bat Ia5-ho5-hoa, ia7 m7-chun2 I2-sek-liat8 lang5 khi3.  3). In kong2, Hi-pek-lai5 lang5 e5 Siong7-te3 tu2-tioh8 goan2; kiu5 li2 chun2 goan2 khi3 khong3-ia2 kiaN5 saN jit8 e5 lou7, che3-su7 Ia5-ho5-hoa goan2 e5 Siong7-te3, kiaN-liau2 I eng7 un-ek8 to-kiam3 lim5-kau3 goan2.  4). Ai-kip8 ong5 tui3 in kong2, Mou5-se A-lun5, lin2 siaN2-su7 hou7 peh-siN3 hong-hoe3 in e5 kang ah? lin2 khi3 taN lin2 e5 taN3 lah.  5). Hoat-lo2 kong2, KhoaN3 ah, chit sou2-chai7 e5 peh-siN3 hian7-chai7 chin-choe7, lin2 keng2-jian5 hou7 in soah in e5 taN-taN3.  6). Tng hit-jit8 Hoat-lo2 hoan-hu3 peh-siN3 e5 tok-kang--e5 kap in e5 thau5-bak8, kong2,  7). Lin2 m7-thang chiau3-ku7 eng7 chhau2 hou7 chit e5 peh-siN3 choe3 chng; hou7 in khi3 ka-ki7 khioh chhau2.  8). In cheng5 choe3 chng e5 siau3-giah8, lin2 iu5-goan5 hou7 in an2-ni choe3, m7-thang sio2-khoa2 kiam2-chio2; in-ui7 in pin5-toaN7, sou2-i2 au5-kio3 kong2, Chun2 goan2 khi3 che3-su7 goan2 e5 Siong7-te3.  9). Lin2 tioh8 eng7 khah-tang7 e5 kang hou7 in choe3, hou7 in tioh8-boa5; bo5 khi3 thiaN bo5-iaN2 oe7.  10). Peh-siN3 e5 tok-kang--e5 kap in e5 thau5-bak8 chhut-khi3 ka7 peh-siN3 kong2, Hoat-lo2 an2-ni kong2, Goa2 m7 eng7 chhau2 hou7 lin2.  11). Lin2 khoaN3 tah-loh8 u7 chhau2, chiu7 ka-ki7 khi3 hia khioh; chong2-si7 lin2 e5 kang long2 boe7 chio2--tit.  12). Tui3 an2-ni peh-siN3 si3-soaN3 pian3 Ai-kip8 toe7, khioh chhau2-a2-iu3 lai5 choe3 chhau2.  13). Tok-kang--e5 pek in kong2, Lin2 jit8-jit8 tioh8 choe3-oan5 lin2 e5 kang kap i2-cheng5 u7 chhau2 bo5 koh-iuN7.  14). Hoat-lo2 tok-kang--e5 phah i sou2 phai3 koan2-li2 I2-sek-liat8 lang5 e5 thau5-bak8, kong2, Lin2 cha7-jit8 kin-a-jit8 chaiN2-iuN7 bo5 choe3-oan5 lin2 e5 kang, chiau3 chiong5-cheng5 e5 siau3-giah8 choe3 chng ah?  15). I2-sek-liat8 lang5 e5 thau5-bak8 lai5 tui3 Hoat-lo2 kiu5-kio3, kong2, SiaN2-su7 an2-ni khoan2-thai7 li2 e5 lou5-pok8?  16). Bo5 eng7 chhau2 hou7 li2 e5 lou5-pok8, koh ka7 goan2 kong2, Tioh8 choe3-chng; khoaN3 ah, li2 e5 lou5-pok8 siu7-phah; sit8-chai7 si7 li2 e5 peh-siN3 e5 ke3-sit.  17). I kong2, Lin2 pin5-toaN7, lin2 pin5-toaN7; sou2-i2 lin2 kong2, Chun2 goan2 khi3 che3-su7 Ia5-ho5-hoa.  18). TaN lin2 khi3 choe3-kang, chhau2 m7 hou7 lin2, chong2-si7 chng tioh8 chiau3-giah8 lai5 kau.  19). I2-sek-liat8 lang5 e5 thau5-bak8 thiaN-kiN3 kong2, Jit8-jit8 choe3 chng e5 giah8 boe7 thang kiam2-chio2, chiu7 chai hai7 lah.  20). In li7-khui Hoat-lo2 chhut-lai5, tu2-tioh8 Mou5-se A-lun5 khia7 ti7 in e5 thau5-cheng5, chiu7 tui3 in kong2,  21). Goan7 Ia5-ho5-hoa kam3-chhat lin2, sim2-phoaN3 lin2; in-ui7 lin2 hou7 goan2 ti7 Hoat-lo2 e5 bin7-cheng5 kap i e5 jin5-sin5 e5 bin7-cheng5 u7 chhau3-mia5, eng7 to he7 ti7 in e5 chhiu2 lai5 thai5 goan2.  22). Mou5-se to3-tng2-khi3 Ia5-ho5-hoa hia, kong2, Chu2 ah, Li2 siaN2-su7 phaiN2 khoan2-thai7 chit e5 peh-siN3? siaN2-su7 chhe goa2?  23). In-ui7 tui3 goa2 kiN3 Hoat-lo2, thok Li2 e5 mia5 lai5 kong2 e5 si5, i chiu7 phaiN2 khoan2-thai7 chit e5 peh-siN3; Li2 ia7 long2 bo5 kiu3 Li2 e5 peh-siN3.

[6]	Ia5-ho5-hoa tui3 Mou5-se kong2, Goa2 sou2 beh kiaN5 ti7 Hoat-lo2--e5, taN li2 beh khoaN3-kiN3; in-ui7 eng7 koan5-leng5 e5 chhiu2, i beh chun2 in khi3, koh eng7 koan5-leng5 e5 chhiu2, i beh koaN2 in chhut i e5 toe7.
	2). Siong7-te3 koh tui3 Mou5-se kong2, Goa2 chiu7-si7 Ia5-ho5-hoa;  3). Goa2 mia5 choe3 choan5-leng5 e5 Siong7-te3 chhut-hian7 ti7 A-pek-lah8-han2, I2-sat, Nga2-kok, chong2-si7 Goa2 e5 mia5 choe3 Ia5-ho5-hoa Goa2 be7 u7 hou7 in bat Goa2.  4). Goa2 koh kap in lip8 Goa2 kian-kou3 e5 iok, beh chiong in sou2 chhut-goa7 e5 Ka-lam5 toe7 siuN2-su3 in, chiu7-si7 in kia3-kha e5 toe7.  5). Goa2 ia7 thiaN-kiN3 I2-sek-liat8 lang5 hiN-hiN-chhan, chiu7-si7 Ai-kip8 lang5 tok in choe3 khou2-kang; Goa2 ia7 ki3-liam7 Goa2 e5 iok.  6). Sou2-i2 li2 tioh8 ka7 I2-sek-liat8 lang5 kong2, Goa2 si7 Ia5-ho5-hoa; Goa2 beh tui3 Ai-kip8 lang5 sou2 hou7 lin2 taN e5 tang7-taN3 chhoa7 lin2 chhut-lai5, koh beh kiu3 lin2 thoat-li7 in sou2 hou7 lin2 choe3 e5 khou2-kang.  Goa2 ia7 beh eng7 chhun-chhut e5 chhiu2 kap toa7 e5 sim2-phoaN3 kiu3-siok8 lin2.  7). Goa2 ia7 beh liah8 lin2 choe3 Goa2 e5 peh-siN3, Goa2 ia7 beh choe3 lin2 e5 Siong7-te3; lin2 beh chai Goa2 si7 Ia5-ho5-hoa, lin2 e5 Siong7-te3, si7 tui3 Ai-kip8 lang5 sou2 hou7 lin2 taN e5 tang7-taN3 chhoa7 lin2 chhut-lai5.  8). Goa2 chiu3-choa7 eng3-un2 beh hou7 A-pek-lah8-han2, I2-sat, Nga2-kok hit e5 toe7, Goa2 beh chhoa7 lin2 jip8 khi3 hia, chiong hit e5 toe7 siuN2-su3 lin2 choe3 giap8; Goa2 si7 Ia5-ho5-hoa.  9). Mou5-se chiong chit-e5 ka7 I2-sek-liat8 lang5 kong2; chong2-si7 in ui7-tioh8 sim-lai7 iu-bun7, ia7 choe3 khou2-kang, m7-kheng2 thiaN Mou5-se.
	10). Ia5-ho5-hoa hoan-hu3 Mou5-se kong2,  11). Li2 jip8--khi3 ka7 Ai-kip8 ong5 Hoat-lo2 kong2, tioh8 chun2 I2-sek-liat8 lang5 chhut i e5 toe7.  12). Mou5-se ti7 Ia5-ho5-hoa e5 bin7-cheng5 kong2, KhoaN3 ah, I2-sek-liat8 lang5 siong7-chhiaN2 m7-thiaN goa2, Hoat-lo2 thai2-tho2 beh thiaN goa2 chit-e5 chhui3-chih8 tun e5 lang5 ah?  13). Ia5-ho5-hoa hoan-hu3 Mou5-se A-lun5 tioh8 thoan5-beng7 hou7 I2-sek-liat8 lang5 kap Ai-kip8 ong5 Hoat-lo2, thang chhoa7 I2-sek-liat8 lang5 chhut Ai-kip8 toe7.
	14). I2-sek-liat8 chiah e5 pang5-tiuN2 e5 mia5 ki3 ti7 e7-toe2; I2-sek-liat8 toa7-kiaN2 Liu5-pian7 e5 kiaN2; Hap-lok8, Hoat-lou7, Hi-su-lun5, Ka-bi2; chiah-e5 si7 Liu5-pian7 hiah e5 ke.  15). Se-bian7 e5 kiaN2; Ia5-bou2-li7, Nga2-bin2, O-hat, Nga2-kun, So2-hat, i2-kip8 Ka-lam5 toe7 e5 cha-bou2-kiaN2 sou2 siN e5 So3-lo5; chiah-e5 si7 Se-bian7 hiah e5 ke.  16). Li7-bi7 chiah e5 kiaN2 e5 mia5 chiau3 in e5 se3-he7 ki3 ti7 e7-toe2; Kek-sun7, Ko-hat, Bi2-lah8-li7; Li7-bi7 hiong2-siu7 chit8-pah saN-chap8-chhit he3.  17). Kek-sun7 e5 kiaN2, chiau3 in e5 ka-chok8; Lip8-ni5, Si7-mui2.  18). Ko-hat e5 kiaN2; Am3-lan5, I2-su-hap, Hi-kek-lun5, OU-siat; Ko-hat hiong2-siu7 chit8-pah saN-chap8-saN he3.  19). Bi2-lah8-li7 e5 kiaN2; Boat8-li7, Bou2-si7.  Chiah-e5 si7 Li7-bi7 hiah e5 ke, chiau3 in e5 se3-he7.  20). Am3-lan5 chhoa7 i e5 kou, Iok-ki-piat, choe3-bou2; i ka7 i siN A-lun5 kap Mou5-se; Am3-lan5 hiong2-siu7 chit8-pah saN-chap8-chhit he3.  21). I2-su-hap e5 kiaN2; Kho2-lah8, Ni5-hui2, Se3-ki-li7.  22). OU-siat e5 kiaN2; Bi2-sa-li7, I2-li7-sat-hoan2, Se-the5-li7.  23). A-lun5 chhoa7 A-bi2-na2-tat8 e5 cha-bou2-kiaN2, Na2-sun7 e5 sio2-be7, I2-li7-sa-pa choe3 bou2; i ka7 i siN Na2-tap, A-pi2-hou7, I2-li7-a-sat, I2-tha-ma2.  24). Kho2-lah8 e5 kiaN2; A-sek, I2-li7-ka-na2, A-pi2-a-sat; chiah-e5 si7 Kho2-lah8 hiah e5 ke.  25). A-lun5 e5 kiaN2 I2-li7-a-sat chhoa7 Phou2-thiat chit8 e5 cha-bou2-kiaN2 choe3-bou2; i ka7 i siN Hui-ni5-hap.  Chiah-e5 si7 Li7-bi7 lang5 e5 pang5-tiuN2, chiau3 in e5 ka-chok8.  26). Chit e5 A-lun5 Mou5-se chiu7-si7 Ia5-ho5-hoa tui3 in kong2, Tioh8 chhoa7 I2-sek-liat8 lang5 chiau3 in e5 kun-tui7 chhut Ai-kip8 toe7 e5.  27). Tui3 Ai-kip8 ong5, Hoat-lo2, kong2 beh chhoa7 I2-sek-liat8 lang5 chhut Ai-kip8 e5, chiu7-si7 chit e5 Mou5-se, A-lun5.
	28). Tng Ia5-ho5-hoa ti7 Ai-kip8 toe7 tui3 Mou5-se kong2-oe7 e5 jit8,  29). Ia5-ho5-hoa tui3 Mou5-se kong2, Goa2 chiu7-si7 Ia5-ho5-hoa; Goa2 tui3 li2 sou2 kong2 it-chhe3 e5 oe7, li2 long2 tioh8 ka7 Ai-kip8 ong5 Hoat-lo2 kong2.  30). Mou5-se ti7 Ia5-ho5-hoa e5 bin7-cheng5 kong2, KhoaN3 ah, goa2 si7 chhui3-chih8 tun e5 lang5, Hoat-lo2 thai2-tho2 beh thiaN goa2 ah?

[7]	Ia5-ho5-hoa tui3 Mou5-se kong2, KhoaN3 ah, Goa2 hou7 li2 tui3-ti7 Hoat-lo2 choe3 siong7-te3; li2 e5 hiaN A-lun5 beh choe3 li2 e5 sian-ti.  2). KiN3-na7 Goa2 sou2 hoan-hu3 li2--e5, li2 long2 tioh8 kong2 i; li2 e5 hiaN A-lun5 tioh8 tui3 Hoat-lo2 kong2, hou7 i chun2 I2-sek-liat8 lang5 chhut i e5 toe7.  3). Goa2 beh hou7 Hoat-lo2 e5 sim ngi7, ia7 beh ti7 Ai-kip8 toe7 kiaN5 Goa2 choe7-choe7 e5 sin5-jiah ki5-su7.  4). Chong2-si7 Hoat-lo2 bo5 beh thiaN lin2; Goa2 beh chhun Goa2 e5 chhiu2 ti7 Ai-kip8, eng7 toa7 e5 sim2-phoaN3 chhoa7 Goa2 e5 kun-tui7, Goa2 e5 peh-siN3 I2-sek-liat8 lang5, chhut Ai-kip8 toe7.  5). Goa2 chhun Goa2 e5 chhiu2 ti7 Ai-kip8, chhoa7 I2-sek-liat8 lang5 tui3 in tiong-kan chhut-lai5 e5 si5, Ai-kip8 lang5 chiu7 chai Goa2 si7 Ia5-ho5-hoa.  6). Mou5-se A-lun5 chiu7 an2-ni kiaN5; Ia5-ho5-hoa chaiN2-iuN7 hoan-hu3 in, in chiu7 chiau3 an2-ni kiaN5.  7). In kap Hoat-lo2 kong2-oe7 e5 si5, Mou5-se poeh-chap8 he3, A-lun5 poeh-chap8-saN he3.
	8). Ia5-ho5-hoa tui3 Mou5-se tui3 A-lun5 kong2,  9). Hoat-lo2 na7 tui3 lin2 kong2, Lin2 tioh8 kiaN5 chit8 kiaN7 ki5-su7 lai5 khoaN3-mai7--cheh; li2 tioh8 tui3 A-lun5 kong2, Kiah8 li2 e5 koaiN2-a2 lai5 hiat ti7 Hoat-lo2 e5 bin7-cheng5, hou7 i piN3-choe3 choa5.  10). Mou5-se A-lun5 jip8--khi3 kiN3 Hoat-lo2, chiu7 an2-ni kiaN5, chiau3 Ia5-ho5-hoa sou2 hoan-hu3--e5; A-lun5 chiong i e5 koaiN2-a2 hiat ti7 Hoat-lo2 kap i e5 jin5-sin5 e5 bin7-cheng5, koaiN2-a2 chiu7 piN3-choe3 choa5.  11). Hoat-lo2 ia7 tiau3 ti3-hui7 e5 lang5 kap sai-kong lai5, in si7 Ai-kip8 e5 phok-su7, ia7 eng7 in e5 sia5-sut8 chiau3 an2-ni kiaN5.  12). In tak8-lang5 hiat in e5 koaiN2-a2, long2 piN3-choe3 choa5; chong2-si7 A-lun5 e5 koaiN2-a2 thun in e5 koaiN2-a2.  13). Hoat-lo2 e5 sim ngi7, bo5 beh thiaN in, tu2-tu2 chiau3 Ia5-ho5-hoa sou2 kong2--e5.
	14). Ia5-ho5-hoa tui3 Mou5-se kong2, Hoat-lo2 e5 sim kou3-chip, i m7-chun2 peh-siN3 khi3.  15). ThiN-kng-cha2 li2 khi3 kiN3 Hoat-lo2; khoaN3 ah, i chhut-khi3 chui2-piN; li2 tioh8 khia7 ti7 ho5-piN tan2-chih i; li2 e5 chhiu2 tioh8 kiah8 hit-ki piN3-choa5 e5 koaiN2-a2,  16). tui3 i kong2, Ia5-ho5-hoa , Hi-pek-lai5 lang5 e5 Siong7-te3, chhe goa2 lai5 kiN3 li2, kong2, Chun2 Goa2 e5 peh-siN3 khi3, thang ti7 khong3-ia2 hok8-sai7 Goa2; khoaN3 ah, kau3-taN li2 iau2-be7 u7 thiaN.  17). Ia5-ho5-hoa an2-ni kong2, Li2 beh tui3 chi2 chit8-kiaN7 chai Goa2 si7 Ia5-ho5-hoa; khoaN3 ah, goa2 beh eng7 goa2 chhiu2--nih e5 koaiN2-a2 phah ho5-tiong e5 chui2, chui2 chiu7 piN3-choe3 huih.  18). Ho5--nih e5 hi5 beh si2, ho5 ia7 beh chhau3-bi7; Ai-kip8 lang5 iam3-chian7 m7-ai3 lim ho5 e5 chui2.  19). Ia5-ho5-hoa tui3 Mou5-se kong2, Li2 tioh8 ka7 A-lun5 kong2, Kiah8 li2 e5 koaiN2-a2, chhun li2 e5 chhiu2 ti7 Ai-kip8 chiah e5 chui2 e5 teng2-bin7, chiu7-si7 ti7 in e5 kang, ho5, ti5, kap it-chhe3 e5 chui2-khut e5 teng2-bin7, hou7 in long2 piN3-choe3 huih; ti7 Ai-kip8 pian3-toe7, bo5-lun7 chha5 e5 khi3-ku7, chioh8 e5 khi3-ku7, long2 beh u7 huih.  20). Mou5-se A-lun5 chiu7 an2-ni kiaN5, chiau3 Ia5-ho5-hoa sou2 hoan-hu3; ti7 Hoat-lo2 kap i e5 jin5-sin5 e5 bin7-cheng5 kiah8-khi2 koaiN2-a2, phah ho5--nih e5 chui2; ho5--nih e5 chui2 long2 piN3-choe3 huih .  21). Ho5--nih e5 hi5 long2 si2; ho5 ia7 chhau3-bi7; Ai-kip8 lang5 boe7-oe7 lim ho5--nih e5 chui2; Ai-kip8 pian3-toe7 long2 u7 huih.  22). Ai-kip8 e5 phok-su7 ia7 eng7 in e5 sia5-sut8 chiau3 an2-ni kiaN5; Hoat-lo2 e5 sim ngi7, m7-thiaN in; tu2-tu2 chiau3 Ia5-ho5-hoa sou2 kong2--e5.  23). Hoat-lo2 to3--khi3 i e5 kiong-lai7; chit e5 su7 i ia7 bo5 khoa3-sim.  24). Ai-kip8 lang5 ti7 ho5 e5 siang-peng5 kut8 toe7, ai3 tit-tioh8 chui2 thang lim; in-ui7 ho5 e5 chui2 in boe7 lim--tit.  25). Ia5-ho5-hoa phah ho5 liau2-au7 lek8-ke3 chhit-jit8.

[8]	Ia5-ho5-hoa ka7 Mou5-se kong2, Li2 jip8--khi3 kiN3 Hoat-lo2, ka7 i kong2, Ia5-ho5-hoa an2-ni kong2, Chun2 Goa2 e5 peh-siN3 khi3, thang hok8-sai7 Goa2.  2). Li2 na7 m7-chun2 in khi3, khoaN3 ah, Goa2 beh hou7 chhan5-kap-a2 phah-phaiN2 li2 e5 keng2-lai7.  3). Ho5 beh siN-thoaN3 chhan5-kap-a2, in beh chiuN7-lai5 jip8 li2 e5 kiong-tian7, li2 e5 khun3-pang5, chiuN7 li2 e5 bin5-chhng5, jip8 li2 e5 jin5-sin5 e5 chhu3, chiuN7 li2 e5 peh-siN3 e5 seng-khu, jip8 li2 e5 chau3-khang, kap li2 chhiau-mi7 e5 khi3-ku7.  4). Koh beh chiuN7 li2, kap li2 e5 peh-siN3, i2-kip8 li2 cheng3 jin5-sin5 e5 seng-khu.  5). Ia5-ho5-hoa tui3 Mou5-se kong2, Li2 ka7 A-lun5 kong2, Li2 e5 chhiu2 kiah8 koaiN2-a2, chhun ti7 kang, ho5, ti5 e5 teng2-bin7, hou7 chhan5-kap-a2 chiuN7-lai5 Ai-kip8 toe7.  6). A-lun5 chiu7 chhun i e5 chhiu2 ti7 Ai-kip8 chiah e5 chui2 e5 teng2-bin7; chhan5-kap-a2 chiu7 chiuN7-lai5 jia-kham3 thong Ai-kip8 toe7.  7). Phok-su7 eng7 in e5 sia5-sut8 ia7 an2-ni kiaN5, hou7 chhan5-kap-a2 chiuN7-lai5 Ai-kip8 toe7.  8). Hoat-lo2 kio3 Mou5-se A-lun5 kong2, ChhiaN2 lin2 kiu5 Ia5-ho5-hoa hou7 chiah e5 chhan5-kap-a2 li7-khui goa2 kap goa2 e5 peh-siN3; goa2 chiu7 chun2 chit e5 peh-siN3 khi3 thang che3-su7 Ia5-ho5-hoa.  9). Mou5-se tui3 Hoat-lo2 kong2, Goa2 chun-chhun5 li2 e5 i3-su3; goa2 tioh8 ui7 li2, kap li2 e5 jin5-sin5, i2-kip8 li2 e5 peh-siN3, ki5-kiu5 ti7 sim2-mih8 si5 thang tu5-biat8 chhan5-kap-a2 li7-khui li2, kap li2 hiah e5 chhu3, chi2-u7 lau5 ti7 ho5--nih ah?  10). I kong2, Bin5-a2-jit8.  Kong2, Thang chiau3 li2 e5 oe7; hou7 li2 chai goan2 e5 Siong7-te3 Ia5-ho5-hoa bo5 chit8-e5 oe7 pi2-pheng7--tit.  11). Chhan5-kap-a2 beh li7-khui li2 kap li2 hiah e5 chhu3, kap li2 e5 jin5-sin5, i2-kip8 li2 e5 peh-siN3, chi2-u7 lau5 ti7 ho5--nih.  12). Mou5-se A-lun5 li7-khui Hoat-lo2 chhut-khi3; Mou5-se ui7-tioh8 I sou2 chhe lai5 hai7 Hoat-lo2 e5 chhan5-kap-a2 kiu5-kio3 Ia5-ho5-hoa.  13). Ia5-ho5-hoa chiu7 chiau3 Mou5-se e5 oe7 lai5 kiaN5; kiN3-na7 ti7 chhu3-lai7, iN7-tiong, chhan5--nih e5 chhan5-kap-a2 long2 si2.  14). Lang5 khioh in kui-tui, pian3-toe7 long2 chhau3-bi7.  15). Hoat-lo2 khoaN3-kiN3 tai7-chi3 u7 khah-khoan, chiu7 ngi7 i e5 sim, m7-thiaN in; tu2-tu2 chiau3 Ia5-ho5-hoa sou2 kong2 e5.
	16). Ia5-ho5-hoa tui3 Mou5-se kong2, Li2 ka7 A-lun5 kong2, Chhun-chhut li2 e5 koaiN2-a2, phah toe7--nih e5 thou5-hun2, hou7 i ti7 Ai-kip8 pian3-toe7 piN3-choe3 sat-bu2.  17). In chiu7 an2-ni kiaN5; A-lun5 kiah8 koaiN2-a2, chhun-chhiu2 phah toe7--nih e5 thou5-hun2, chiu7 ti7 lang5 kap cheng-siN e5 seng-khu long2 u7 sat-bu2; toe7--nih e5 thou5-hun2 ti7 Ai-kip8 pian3-toe7 long2 pian3-choe3 sat-bu2.  18). Phok-su7 ia7 eng7 in e5 sia5-sut8 chiau3 an2-ni choe3, ai3 siN-chhut sat-bu2, chong2-si7 boe7-oe7; an2-ni ti7 lang5 kap cheng-siN e5 seng-khu long2 u7 sat-bu2.  19). Phok-su7 tui3 Hoat-lo2 kong2, Che si7 Siong7-te3 e5 chhiu2-toaN7; Hoat-lo2 e5 sim ngi7, m7-thiaN in; tu2-tu2 chiau3 Ia5-ho5-hoa sou2 kong2 e5.
	20). Ia5-ho5-hoa ka7 Mou5-se kong2, Li2 chheng-cha2 khi2-lai5; khoaN3 ah, Hoat-lo2 beh kau3 chui2-piN; li2 khia7 ti7 i e5 bin7-thau5-cheng5, ka7 i kong2, Ia5-ho5-hoa an2-ni kong2, Chun2 Goa2 e5 peh-siN3 khi3, thang hok8-sai7 Goa2.  21). Li2 na7 m7-chun2 Goa2 e5 peh-siN3 khi3, Goa2 beh chhe kui-tin7 e5 hou5-sin5 kau3 ti7 li2, kap li2 e5 jin5-sin5, i2-kip8 li2 e5 peh-siN3, ia7 beh jip8 li2 hiah e5 chhu3; koh Ai-kip8 lang5 e5 chhu3, kap in sou2 khia7-khi2 e5 sou2-chai7, long2 beh u7 kui-tin7 e5 hou5-sin5 moa2-moa2.  22). Tng hit-jit8, Goa2 beh hun-piat Goa2 e5 peh-siN3 sou2 khia7-khi2 e5 Ko-san toe7, ti7-hia bo5 beh u7 kui-tin7 e5 hou5-sin5; thang hou7 li2 chai Goa2 ti7 thiN-e7-tiong choe3 Ia5-ho5-hoa.  23). Goa2 beh hun-piat Goa2 e5 peh-siN3 kap li2 e5 peh-siN3; bin5-a2-chai3 beh u7 chit e5 sin5-jiah.  24). Ia5-ho5-hoa an2-ni kiaN5; chiu7 u7 hou5-sin5 kui toa7-tin7 lai5 jip8 Hoat-lo2 e5 kiong-tian7 kap i e5 jin5-sin5 e5 chhu3, kap Ai-kip8 choan5-toe7; toe7 in-ui7 chit e5 kui-tin7 e5 hou5-sin5 siu7 pai7-hoai7.  25). Hoat-lo2 kio3 Mou5-se A-lun5 lai5, kong2, Lin2 khi3, ti7 chit e5 toe7 che3-su7 lin2 e5 Siong7-te3.  26). Mou5-se kong2, An2-ni kiaN5 bo5 hap8-gi5; in-ui7 goan2 beh eng7 Ai-kip8 lang5 sou2 iam3-ouN3 e5 mih8 che3-su7 Ia5-ho5-hoa, goan2 e5 Siong7-te3; goan2 na7 ti7 Ai-kip8 lang5 e5 bak8-chiu-cheng5, eng7 in sou2 iam3-ouN3 e5 mih8 lai5 hian3-che3, in kiam2 bo5 beh eng7 chioh8-thau5 tim3 goan2 mah?  27). Goan2 beh khi3 khong3-ia2, kiaN5 saN-jit8 e5 lou7-cham7, che3-su7 goan2 e5 Siong7-te3 Ia5-ho5-hoa, chiau3 I sou2 beh hoan-hu3 goan2.  28). Hoat-lo2 kong2, Goa2 beh chun2 lin2 khi3, ti7 khong3-ia2 che3-su7 Ia5-ho5-hoa lin2 e5 Siong7-te3; tok8-tok8 m7-thang khi3 hng7; lin2 tioh8 thoe3 goa2 ki5-to2.  29). Mou5-se kong2, Goa2 beh tui3 li2 chia chhut-khi3 ia7 beh kiu5 Ia5-ho5-hoa hou7 kui-tin7 e5 hou5-sin5 bin5-a2-jit8 li7-khui Hoat-lo2, kap i e5 jin5-sin5, i2-kip8 i e5 peh-siN3; chong2-si7 Hoat-lo2 m7-thang koh khui2-cha3, m7-chun2 peh-siN3 khi3 che3-su7 Ia5-ho5-hoa.  30). Mou5-se chiu7 tui3 Hoat-lo2 hia chhut-khi3, ki5-to2 Ia5-ho5-hoa.  31). Ia5-ho5-hoa chiu7 chiau3 Mou5-se e5 oe7 kiaN5, hou7 kui-tin7 e5 hou5-sin5 li7-khui Hoat-lo2, kap i e5 jin5-sin5, i2-kip8 i e5 peh-siN3; bo5 lau5 chit8-chiah.  32). Chit-pai2 Hoat-lo2 koh ngi7 i e5 sim, m7-chun2 peh-siN3 khi3.

[9]	Ia5-ho5-hoa tui3 Mou5-se kong2, Li2 jip8--khi3 kiN3 Hoat-lo2, ka7 i kong2, Ia5-ho5-hoa, Hi-pek-lai5 lang5 e5 Siong7-te3, an2-ni kong2, Tioh8 chun2 Goa2 e5 peh-siN3 khi3, thang hok8-sai7 Goa2.  2). Li2 na7 m7-kheng2 hou7 in khi3, iu5-goan5 bian2-kiong2 lau5 in,  3). khoaN3 ah, Ia5-ho5-hoa e5 chhiu2 beh chhun ti7 li2 chhan5--nih e5 cheng-siN, be2, lu5, lok8-to5, gu5-kun5, iuN5-kun5; beh u7 tang7 e5 un-ek8.  4). Ia5-ho5-hoa beh hun-piat I2-sek-liat8 e5 cheng-siN kap Ai-kip8 e5 cheng-siN; hoan7-na7 siok8 I2-sek-liat8 lang5 e5, bo5 si2 chit8-chiah.  5). Ia5-ho5-hoa chiu7 tiaN7-tioh8 si5-ki5, kong2, Bin5-a2-jit8 Ia5-ho5-hoa beh ti7 chit e5 toe7 kiaN5 chit e5 su7.  6). Keh-jit8 Ia5-ho5-hoa chiu7 kiaN5 chit e5 su7; Ai-kip8 e5 cheng-siN long2-chong2 si2; chong2-si7 I2-sek-liat8 lang5 e5 cheng-siN long2 bo5 si2 chit8-chiah.  7). Hoat-lo2 chhe lang5 khi3, khoaN3 ah, I2-sek-liat8 lang5 e5 cheng-siN, lian5 chit8-chiah ia7 bo5 si2.  Chong2-si7 Hoat-lo2 e5 sim kou3-chip, m7-chun2 peh-siN3 khi3.
	8). Ia5-ho5-hoa tui3 Mou5-se A-lun5 kong2, Lin2 tioh8 put kui2-na7 phong2 lou5--nih e5 he2-hu, Mou5-se tioh8 ti7 Hoat-lo2 e5 bin7-cheng5 ng3-thiN ia7--khi3;  9). beh ti7 Ai-kip8 choan5-toe7 piN3-choe3 tin5-ai; ti7 Ai-kip8 choan5-toe7, ti7 lang5 kap cheng-siN e5 seng-khu, long2 siN liap8-a2, chiaN5-choe3 chhng.  10). In chiu7 put lou5--nih e5 he2-hu, khia7 ti7 Hoat-lo2 e5 bin7-cheng5; Mou5-se ng3-thiN ia7--khi3, chiu7 ti7 lang5 kap cheng-siN e5 seng-khu siN liap8-a2, chiaN5-choe3 chhng.  11). Phok-su7 in-ui7 liap8-a2 ti7 Mou5-se e5 bin7-cheng5 khia7-boe7-tiau5; in-ui7 phok-su7 kap it-chhe3 Ai-kip8 lang5 e5 seng-khu long2 u7 hit-ho7 liap8-a2.  12). Ia5-ho5-hoa hou7 Hoat-lo2 e5 sim ngi7, ti3-kau3 m7-thiaN in; tu2-tu2 chiau3 Ia5-ho5-hoa tui3 Mou5-se sou2 kong2 e5.
	13). Ia5-ho5-hoa tui3 Mou5-se kong2, Li2 chheng-cha2 khi2-lai5, khia7 ti7 Hoat-lo2 e5 bin7-cheng5 ka7 i kong2, Ia5-ho5-hoa, Hi-pek-lai5 lang5 e5 Siong7-te3, an2-ni kong2, Tioh8 chun2 Goa2 e5 peh-siN3 khi3, hou7 in thang hok8-sai7 Goa2.  14). In-ui7 chi2-chit8-pai2 Goa2 beh hou7 Goa2 it-chhe3 e5 chai-e7 kau3 ti7 li2 e5 sim, kap li2 e5 jin5-sin5, i2-kip8 li2 e5 peh-siN3, hou7 li2 chai ti7 phou2-thiN-e7 bo5 chit8-e5 oe7 pi2-pheng7 Goa2.  15). Goa2 na7 chhun-chhiu2, eng7 un-ek8 kong-kek li2 kap li2 e5 peh-siN3, li2 chiu7 i2-keng biat8 ti7 toe7-chiuN7;  16). chong2-si7 Goa2 hou7 li2 khia7-chai7, si7 tiau5-kou3-i3 beh eng7 li2 hian2-beng5 Goa2 e5 toa7 koan5-leng5, hou7 Goa2 e5 mia5 po3-iong5 ti7 pian3-toe7-chiuN7.  17). Li2 iau2-ku2 tui3 Goa2 e5 peh-siN3 chu7-ko, m7-chun2 in khi3 mah?  18). KhoaN3 ah, bin5-a2-jit8 chiong-kun7 chit-si5, Goa2 beh loh8 toa7-phauh8, tui3 Ai-kip8 khai-kok i2-lai5 be7-bat u7 an2-ni.  19). TaN li2 tioh8 chhe lang5, chiong li2 e5 cheng-siN kap li2 chhan5--nih it-chhe3 sou2-u7--e5, pek in jip8--lai5; hoan7-na7 ti7 chhan5--nih, bo5 siu to3--lai5 ke--nih-e5, bo5-lun7 lang5 kap cheng-siN, phauh8 beh loh8 ti7 in e5 sin-chiuN7, in chiu7 beh si2.  20). Hoat-lo2 jin5-sin5 e5 tiong-kan, kiaN-ui3 Ia5-ho5-hoa e5 oe7 e5, chiu7 hou7 i e5 lou5-pok8 kap cheng-siN chau2 jip8 chhu3-lai7;  21). chong2-si7 hit-e5 bo5 liah8 Ia5-ho5-hoa e5 oe7 choe3 iau3-kin2 e5, chiu7 chiong i e5 lou5-pok8 kap cheng-siN lau5 ti7 chhan5--nih.
	22). Ia5-ho5-hoa tui3 Mou5-se kong2, Li2 ng3-thiN chhun-chhiu2, hou7 phauh8 loh8 ti7 Ai-kip8 e5 pian3-toe7, phah lang5 kap cheng-siN, i2-kip8 chhan5--nih e5 chhai3-soe, thong Ai-kip8 toe7 long2 an2-ni.  23). Mou5-se ng3-thiN chhun-chhut i e5 koaiN2-a2, Ia5-ho5-hoa chiu7 khi2-lui5 loh8-phauh8, u7 he2 kiaN5 ti7 toe7-bin7-chiuN7; Ia5-ho5-hoa loh8-phauh8 ti7 Ai-kip8 toe7.  24). Tui3 an2-ni u7 phauh8 , ia7 u7 he2 chham ti7 phauh8 e5 lai7-bin7, chin li7-hai7; tui3 Ai-kip8 khai-kok i2-lai5 pian3-toe7 be7 bat u7 an2-ni.  25). Ti7 Ai-kip8 pian3-toe7, kiN3-na7 ti7 chhan5--nih-e5, bo5-lun7 lang5 a2-si7 cheng-siN, long2 hou7 phauh8 phah; phauh8 ia7 phah chhan5--nih it-chhe3 e5 chhai3-soe, koh phah-chih8 chhan5--nih it-chhe3 e5 chhiu7-bak8.  26). Tok8-tok8 ti7 I2-sek-liat8 lang5 sou2 tiam3 e5 Ko-san toe7 bo5 loh8-phauh8.  27). Hoat-lo2 chhe lang5 kio3 Mou5-se A-lun5 lai5, ka7 in kong2, Chi2-chit8-pai2 goa2 u7 hoan7-choe7; Ia5-ho5-hoa si7 kong-gi7, goa2 kap goa2 e5 peh-siN3 si7 phaiN2.  28). TaN chiah e5 chhe3-lui5 kap phauh8 i2-keng kau3-giah8 lah; kiu5 lin2 ki5-to2 Ia5-ho5-hoa; goa2 chiu7 chun2 lin2 khi3, m7-bian2 koh tiam3 chia.  29). Mou5-se ka7 i kong2, Goa2 chit8-e7 chhut-siaN5 chiu7 beh ng3 Ia5-ho5-hoa kiah8-khi2 goa2 siang ki chhiu2; lui5 beh soah, phauh8 ia7 bo5 koh loh8; hou7 li2 chai choan5-toe7 long2 siok8 ti7 Ia5-ho5-hoa.  30). Chong2-si7 lun7-kau3 li2 kap li2 e5 jin5-sin5, goa2 chai lin2 iau2 si7 bo5 kiaN-ui3 Ia5-ho5-hoa Siong7-te3.  31). Hit-si5 moa5 kap toa7-beh8 siu7 phah-phaiN2; in-ui7 toa7-beh8 i2-keng chhut-sui7, moa5 ia7 khui-hoe.  32). Tok8-tok8 sio2-beh8 kap chhou-beh8 bo5 siu7 phah-phaiN2; in-ui7 iau2-be7 toa7-chang5.  33). Mou5-se li7-khui Hoat-lo2 chhut-siaN5, kiah8-khi2 siang-chhiu2 ng3 Ia5-ho5-hoa, lui5 kap phauh8 chiu7 soah, hou7 ia7 bo5 koh piaN3-loh8 toe7.  34). Hoat-lo2 khoaN3-kiN3 hou7, phauh8, kap lui5 long2 soah, chiu7 it-hoat hoan7-choe7; i kap i e5 jin5-sin5 long2 ngi7-sim.  35). Hoat-lo2 sim ngi7, m7-chun2 I2-sek-liat8 lang5 khi3, tu2-tu2 chiau3 Ia5-ho5-hoa thok Mou5-se sou2 kong2 e5.

[10]	Ia5-ho5-hoa tui3 Mou5-se kong2, Li2 jip8-khi3 kiN3 Hoat-lo2; in-ui7 Goa2 i2-keng hou7 i e5 sim, kap i e5 jin5-sin5 e5 sim, kong-ngi7, thang hou7 Goa2 hian2-beng5 Goa2 chiah e5 sin5-jiah ti7 in tiong-kan;  2). ia7 beh hou7 li2 chiong Goa2 sou2 choe3 ti7 Ai-kip8 e5 su7, kap Goa2 ti7 in tiong-kan sou2 kiaN5 chiah e5 sin5-jiah, thoan5 hou7 li2 e5 kiaN2 kap li2 e5 sun thiaN, thang hou7 lin2 chai Goa2 si7 Ia5-ho5-hoa.  3). Mou5-se A-lun5 chiu7 khi3 kiN3 Hoat-lo2, ka7 i kong2, Ia5-ho5-hoa, Hi-pek-lai5 lang5 e5 Siong7-te3, an2-ni kong2, Li2 ti7 Goa2 e5 bin7-cheng5 m7-kheng2 ka-ki7 khiam-pi, beh kau3 sim2-mih8 si5 ah? tioh8 chun2 Goa2 e5 peh-siN3 khi3, hou7 in hok8-sai7 Goa2.  4). Li2 na7 m7-kheng2 hou7 Goa2 e5 peh-siN3 khi3, khoaN3 ah, bin5-a-jit8 Goa2 beh hou7 chhau2-meh jip8 li2 e5 keng2-lai7;  5). in beh jia-kham3 toe7-bin7, ti3-kau3 boe7 khoaN3-kiN3 thou5; koh beh chiah8 hit-e5 tui3 chai-e7 sou2-chhun--e5, chiu7-si7 phauh8 sou2 phah bo5 liau2 e5; ia7 beh chiah8 chhan5--nih ui7 lin2 sou2 hoat it-chhe3 e5 chhiu7-bak8;  6). chhau2-meh beh chhiong-moa2 li2 e5 chhu3, kap li2 e5 cheng3 jin5-sin5 e5 chhu3, i2-kip8 it-chhe3 Ai-kip8 lang5 e5 chhu3, tui3 li2 e5 lau7-pe7 kap li2 e5 chou2-kong chhut-si3 kau3 taN, be7-bat khoaN3-kiN3 an2-ni.  Mou5-se chiu7 oat8-tng2-sin, li7-khui Hoat-lo2 chhut-khi3.  7). Hoat-lo2 e5 jin5-sin5 tui3 i kong2, Chit lang5 choe3 lan2 e5 lo5-bang7, beh kau3 sim2-mih8 si5 ah? tioh8 chun2 chiah e5 lang5 khi3 hok8-sai7 Ia5-ho5-hoa in e5 Siong7-te3; Ai-kip8 i2-keng pai7-hoai7, li2 kiam2 m7-chai mah?  8). Tui3 an2-ni, Mou5-se A-lun5 siu7 tiau3 to3-tng2--lai5 kiN3 Hoat-lo2; Hoat-lo2 ka7 in kong2, Lin2 khi3 hok8-sai7 Ia5-ho5-hoa lin2 e5 Siong7-te3; tok8-tok8 hiah-e5 beh-khi3--e5, si7 sim2-mih8 ho7 lang5 ah?  9). Mou5-se kong2, Goan2 beh kap goan2 e5 siau3-lian5 lang5 lau7-lang5 khi3, ia7 beh toa3 goan2 e5 kiaN2 cha-bou2-kiaN2, kap goan2 e5 iuN5-kun5 gu5-kun5 choe3 chit8-e7 khi3; in-ui7 goan2 tioh8 siu2 Ia5-ho5-hoa e5 choeh.  10). Hoat-lo2 tui3 in kong2, Ho2--lah, goa2 chun2 lin2 kap lin2 e5 gin2-a2 khi3 lah, goan7 Ia5-ho5-hoa kap lin2 ti7-teh; lin2 tioh8 kin2-sin7, chai-e7 ti7 lin2 bak8-chiu-cheng5 lah;  11). an2-ni boe7-choe3--tit; lin2 chiah e5 toa7-lang5 thang khi3 hok8-sai7 Ia5-ho5-hoa, in-ui7 che si7 lin2 sou2 kiu5 e5.  Chiu7 tui3 Hoat-lo2 e5 bin7-cheng5 koaN2 in chhut-khi3.
	12). Ia5-ho5-hoa ka7 Mou5-se kong2, Li2 chhun-chhiu2 ki2 Ai-kip8 toe7, hou7 chhau2-meh chiuN7-lai5 Ai-kip8 toe7, chiah8 toe7--nih it-chhe3 e5 chhai3-soe, chiu7-si7 phauh8 phah bo5 liau2 e5.  13). Mou5-se chiu7 chhun i e5 koaiN2-a2, ki2 Ai-kip8 toe7; Ia5-ho5-hoa chiu7 hou7 tang-hong thong-jit8 thong-mi5 chhe ti7 toe7--nih; kau3 bin5-a2-cha2-khi2, tang-hong chiu7 chiong chhau2-meh chhe--lai5.  14). Chhau2-meh chiuN7-lai5 Ai-kip8 pian3-toe7, hioh ti7 Ai-kip8 e5 si3-keng2, li7-hai7 kau3-kek8; chiong-cheng5 bo5 u7 an2-ni e5 chhau2-meh, i2-au7 ia7 bo5 beh an2-ni;  15). in-ui7 in jia-kham3 choan5-toe7, ti3-kau3 toe7 long2 ou-am3; koh chiah8 toe7-chiuN7 it-chhe3 e5 chhai3-soe, kap chhiu7--nih e5 ke2-chi2, phauh8 sou2 phah bo5 liau2 e5.  Ai-kip8 pian3-toe7, bo5-lun7 chhiu7-bak8, a2-si7 chhan5--nih e5 chhai3-soe, bo5 lau5 chit8-hang7 chhiN-chhui3 e5 mih8.  16). Tui3 an2-ni Hoat-lo2 koaN2-kin2 kio3 Mou5-se A-lun5 lai5, kong2, Goa2 tek-choe7 lin2 e5 Siong7-te3 Ia5-ho5-hoa, ia7 tek-choe7 lin2.  17). TaN kiu5 li2, kan-ta chi2-chit8-pai2 sia3-bian2 goa2 e5 choe7, kiu5 lin2 e5 Siong7-te3 Ia5-ho5-hoa, hou7 goa2 thoat-li7 chi2-chit8-pai2 e5 si2-bo5.  18). Mou5-se chiu7 li7-khui Hoat-lo2, khi3 kiu5 Ia5-ho5-hoa.  19). Ia5-ho5-hoa chiu7 tng2 chin-thau3 e5 sai-hong chiong chhau2-meh chhe--khi2-lai5, koaN2-jip8 Ang5-hai2; ti7 Ai-kip8 e5 si3-keng2 bo5 lau5 chit8-chiah chhau2-meh.  20). Chong2-si7 Ia5-ho5-hoa hou7 Hoat-lo2 e5 sim ngi7, m7-chun2 I2-sek-liat8 lang5 khi3.
	21). Ia5-ho5-hoa ka7 Mou5-se kong2, Li2 chhun-chhiu2 ng3-thiN, hou7 Ai-kip8 toe7 ou-am3, chit e5 ou-am3 kau3 oe7-bong-tit.  22). Mou5-se chiu7 chhun-chhiu2 ng3 thiN, Ai-kip8 pian3-toe7 chiu7 saN-jit8 ku2 ou-ou am3-am3;  23). saN-jit8 ku2 lang5 boe7 khoaN3-kiN3 lang5, ia7 bo5 khi2-lai5 li7-khui i e5 sou2-chai7; tok8-tok8 I2-sek-liat8 lang5 e5 chhu3 long2 u7 kng.  24). Hoat-lo2 chiu7 kio3 Mou5-se lai5 kong2, Lin2 khi3 hok8-sai7 Ia5-ho5-hoa, tok8-tok8 si7 lin2 e5 iuN5-kun5 gu5-kun5 tioh8 lau5-teh, lin2 e5 gin2-a2 chiu7 thang kap lin2 saN-kap khi3.  25). Mou5-se kong2, Li2 ia7 tioh8 chiong seng-le2 kap sio-che3 e5 mih8 kau goan2 e5 chhiu2, hou7 goan2 thang che3-su7 Ia5-ho5-hoa goan2 e5 Siong7-te3.  26). Goan2 e5 cheng-siN ia7 tioh8 kap goan2 khi3, lian5 chit8-chiah ia7 m7 lau5-teh; in-ui7 goan2 tioh8 tui3 hit tiong-kan chhu2 i, lai5 hok8-sai7 Ia5-ho5-hoa goan2 e5 Siong7-te3; koh goan2 iau2-be7 kau3 hia m7-chai tioh8 eng7 sim2-mih8 hok8-sai7 Ia5-ho5-hoa.  27). Chong2-si7 Ia5-ho5-hoa hou7 Hoat-lo2 e5 sim ngi7, m7-kheng2 hou7 in khi3.  28). Hoat-lo2 ka7 Mou5-se kong2, Li2 tioh8 li7-khui goa2 khi3; li2 tioh8 kin2-sin7 ka-ki7, m7-thang koh kiN3 goa2 e5 bin7; in-ui7 li2 kiN3 goa2 e5 bin7, hit-jit8 li2 oe7 si2.  29). Mou5-se kong2, Li2 an2-ni kong2, ho2; goa2 bo5 beh koh kiN3 li2 e5 bin7 lah.

[11]	Ia5-ho5-hoa ka7 Mou5-se kong2, Goa2 beh koh hou7 chit8-hang7 chai-e7 kau3 ti7 Hoat-lo2 kap Ai-kip8, jian5-au7 i beh chun2 lin2 li7-khui chia; i chun2 lin2 khi3 e5 si5 beh koaN2 lin2 long2 tui3 chia chhut-khi3.  2). Li2 tioh8 thoan5 hou7 peh-siN3 thiaN, hou7 in lam5-lu2 tak8-lang5 tui3 in e5 chhu3-piN tho2 kim-khi3, gun5-khi3.  3). Ia5-ho5-hoa hou7 peh-siN3 tit-tioh8 un-tian2 ti7 Ai-kip8 lang5 e5 bin7-cheng5; koh Mou5-se chit-lang5 ti7 Ai-kip8 toe7, ti7 Hoat-lo2 jin5-sin5 e5 bak8-chiu-tiong, kap peh-siN3 e5 bak8-chiu-tiong, khoaN3-choe3 chun-toa7.
	4). Mou5-se kong2, Ia5-ho5-hoa an2-ni kong2, Iok-liok8 poaN3-mi5, Goa2 beh chhut-khi3 pian3 kiaN5 Ai-kip8.  5). KiN3-na7 ti7 Ai-kip8 toe7 e5 toa7-kiaN2, tui3 che7-ui7 e5 Hoat-lo2 e5 toa7-kiaN2, kau3 ti7 oe-bo7 e5 lu2-pi7 e5 toa7-kiaN2, kap it-chhe3 e5 cheng-siN thau5-chui2-siN--e5, long2 beh si2.  6). Ai-kip8 pian3-toe7 beh u7 toa7 thi5-khau3 e5 siaN, chiong-cheng5 be7 bat u7 an2-ni, au7-lai5 ia7 bo5 koh an2-ni.  7). Lun7-kau3 I2-sek-liat8-tiong, bo5-lun7 si7 lang5 si7 cheng-siN, lian5 kau2 ia7 m7-kaN2 pui7 in; hou7 lin2 chai Ia5-ho5-hoa ti7 Ai-kip8 lang5 kap I2-sek-liat8 lang5 e5 tiong-kan u7 hun-piat in.  8). Li2 hiah e5 jin5-sin5, long2 beh loh8 lai5 kiN3 goa2, phak ti7 goa2 bin7-cheng5, kong2, Kiu5 li2 kap kun-te3 li2 e5 peh-siN3 long2 chhut-khi3; jian5-au7 goa2 beh chhut-khi3.  Tui3 an2-ni Mou5-se toa7 siu7-khi3, li7-khui Hoat-lo2 chhut-khi3.
	9). Ia5-ho5-hoa ka7 Mou5-se kong2, Hoat-lo2 bo5 beh thiaN lin2, hou7 Goa2 e5 ki5-su7 ti7 Ai-kip8 toe7 ke-thiN na2 choe7.  10). Mou5-se A-lun5 ti7 Hoat-lo2 e5 bin7-cheng5 kiaN5 che it-chhe3 e5 ki5-su7; chong2-si7 Ia5-ho5-hoa hou7 Hoat-lo2 e5 sim ngi7, m7-chun2 I2-sek-liat8 lang5 li7-khui i e5 toe7.

[12]	Ia5-ho5-hoa ti7 Ai-kip8 toe7 tui3 Mou5-se A-lun5 kong2,  2). Chit geh8 tioh8 choe3 lin2 e5 chiaN-geh8, choe3 ni5-ni5 e5 thau5-chit8-geh8.  3). Lin2 tioh8 tui3 I2-sek-liat8 e5 choan5-hoe7 kong2, Pun2-geh8 chhoe-chap8 jit8, tak8-lang5 tioh8 chiau3 lau7-pe7 e5 ke, chhu2 iuN5-a2, chit8-ke chit8-chiah.  4). Na7 si7 chit8-ke e5 lang5 siuN-chio2, chit8-chiah iuN5-a2 chiah8-boe7-liau2, i tioh8 kap keh-piah e5 chhu3-piN, chiau3 lang5-giah8, saN-kap chhu2 chit8-chiah; lin2 pi7-pan7 iuN5-a2, tioh8 an3-sng3 tak8-lang5 sou2 oe7 chiah8 e5 liong7.  5). Lin2 e5 iuN5-a2 tioh8 bo5 ha5-chhu5 e5, be7-moa2-ni5 e5 iuN5-kang2-a2; lin2 tioh8 tui3 mi5-iuN5-tiong, a2-si7 soaN-iuN5-tiong, chhu2 i, long2 thang;  6). lin2 tioh8 lau5 kau3 pun2-geh8 chap8-si3 jit8, hong5-hun e5 si5, I2-sek-liat8 choan5-hoe7 e5 cheng3-lang5 tioh8 thai5 iuN5-a2.  7). In tioh8 chhu2 tam7-poh8 huih, boah ti7 chiah8 iuN5-a2 hit keng chhu3, siang-peng5 e5 mng5-khia7 kap mng5-bai5.  8). Hit-mi5 tioh8 chiah8 iuN5-a2 e5 bah, eng7 he2 pek i, kap bo5-kaN3-piaN2 khou2-chhai3 chham-teh chiah8.  9). M7-thang chhiN-chhiN chiah8, koat-toan3 m7-thang eng7 chui2 chu2, tioh8 eng7 he2 pek; thau5, kha, kap ngou2-chong7 long2 tioh8 chiah8.  10). Long2 m7-thang lau5 ke3 cha2-khi2, na7 lau5 kau3 ke3 cha2-khi2 tioh8 eng7 he2 sio.  11). Lin2 tioh8 an2-ni chiah8 i; io ha5-toa3, kha chheng7-oe5, chhiu2 kiah8 koaiN2-a2, ia7 tioh8 koaN2-kin2 chiah8; che si7 Ia5-ho5-hoa e5 poaN5-ke3-choeh.  12). In-ui7 hit-mi5 Goa2 beh pian3-kiaN5 Ai-kip8 toe7, phah-si2 Ai-kip8 toe7 it-chhe3 thau5-chiuN7-siN-e5, bo5-lun7 lang5 kap cheng-siN; koh beh sim2-phoaN3 Ai-kip8 it-chhe3 e5 siong7-te3; Goa2 chiu7-si7 Ia5-ho5-hoa.  13). Chit e5 huih ti7 lin2 sou2 khia7-khi2 e5 chhu3, beh choe3 lin2 e5 ki3-ho7; Goa2 chit8-e7 khoaN3-kiN3 chit e5 huih, chiu7 tui3 lin2 poaN5-ke3--khi3; Goa2 phah Ai-kip8 toe7 e5 si5, chai-e7 bo5 kau3 ti7 lin2, lai5 biat8 lin2.  14). Lin2 tioh8 eng7 chit-jit8 choe3 ki3-liam7, siu2 i choe3 Ia5-ho5-hoa e5 choeh; lin2 tioh8 tai7-tai7 siu2 chit e5 choeh, choe3 eng2-oan2 e5 le7.  15). Lin2 tioh8 chiah8 bo5-kaN3-piaN2 chhit-jit8 ku2; thau5-chit8-jit8 tioh8 tui3 lin2 tak8 keng chhu3 tu5--khi3 kaN3; in-ui7 tui3 thau5-chit8 jit8 kau3 te7-chhit jit8, hoan7-na7 chiah8 u7 kaN3 e5, beh tui3 I2-sek-liat8-tiong tu5--khi3.  16). Thau5-chit8 jit8 lin2 tioh8 u7 seng3-hoe7, chhit-jit8 ia7 tioh8 u7 seng3-hoe7; chi2 nng7-jit8, tu5--khi3 pi7-pan7 tak8-lang5 sou2 tioh8 chiah8 e5 i2-goa7, bo5-lun7 sim2-mih8 kang long2 m7-thang choe3.  17). Lin2 tioh8 siu2 bo5-kaN3-choeh; in-ui7 Goa2 tu2-tu2 ti7 hit-jit8 chhoa7 lin2 e5 kun-tui7 tui3 Ai-kip8 toe7 chhut-lai5; sou2-i2 lin2 tioh8 siu2 chit-jit8, tak8 se3-tai7 choe3 eng2-oan2 e5 le7.  18). Tui3 chiaN-geh8 chap8-si3 e5-hng kau3 ji7-it e5-hng, lin2 tioh8 chiah8 bo5-kaN3-piaN2.  19). Ti7 lin2 tak8 keng chhu3, chhit-jit8-lai7 m7-thang u7 kaN3; in-ui7 kiN3-na7 chiah8 u7 kaN3 e5 mih8, bo5-lun7 si7 kia3-kha-e5, a2-si7 pun2-toe7-e5, hit-lang5 tioh8 tui3 I2-sek-liat8 hoe7-tiong tu5--khi3.  20). U7-kaN3 e5 mih8, lin2 long2 m7-thang chiah8; ti7 lin2 it-chhe3 khia7-khi2 e5 sou2-chai7, tioh8 chiah8 bo5-kaN3-piaN2.
	21). Mou5-se chiu7 kio3 I2-sek-liat8 cheng3 tiuN2-lo2 lai5, ka7 in kong2, Lin2 tak8-lang5 tioh8 chiau3 ke-khau2 chhu2 iuN5-a2, thai5 i choe3 poaN5-ke3-choeh.  22). Lin2 tioh8 theh8 chit8-pe2 e5 gu5-chhek-chhau2, un3 phun5-lai7 e5 huih, eng7 phun5-lai7 e5 huih boah mng5-bai5, kap siang-peng5 e5 mng5-khia7; lin2 bo5-lun7 sim2-mih8 lang5 m7-thang tui3 i e5 chhu3 chhut-mng5, tit8-kau3 bin5-a2-cha2-khi2.  23). In-ui7 Ia5-ho5-hoa beh pian3-kiaN5, phah-si2 Ai-kip8 lang5; I khoaN3-kiN3 huih ti7 mng5-bai5, kap siang-peng5 e5 mng5-khia7, Ia5-ho5-hoa chiu7 beh poaN5-ke3 hit e5 mng5, m7-chun2 biat8 siN3-mia7-e5 jip8 lin2 e5 chhu3, lai5 phah-si2 lin2.  24). Chit e5 su7, lin2 tioh8 siu2 i, choe3 lin2 kap lin2 e5 kiaN2-sun eng2-oan2 e5 le7.  25). Au7-lai5 lin2 kau3 Ia5-ho5-hoa chiau3 I sou2 eng3-un2 siuN2-su3 lin2 hit e5 toe7, chiu7 tioh8 siu2 chit e5 le2.  26). Lin2 e5 kiaN2-ji5 na7 mng7 lin2, Ui7 siaN2-su7 kiaN5 chit e5 le2?  27). lin2 chiu7 tioh8 kong2, Che si7 Ia5-ho5-hoa poaN5-ke3-choeh e5 che3; tng I2-sek-liat8 lang5 ti7 Ai-kip8 e5 si5, I phah-si2 Ai-kip8 lang5, poaN5-ke3 I2-sek-liat8 lang5 e5 chhu3, kiu3 lan2 tak8-ke.  Tui3 an2-ni peh-siN3 aN3-thau5 keng3-pai3.  28). I2-sek-liat8 lang5 chiu7 khi3 an2-ni kiaN5; Ia5-ho5-hoa sou2 hoan-hu3 Mou5-se A-lun5--e5, in chiau3 an2-ni kiaN5.
	29). Kau3 poaN3-mi5 Ia5-ho5-hoa chiong Ai-kip8 toe7 sou2 u7 e5 toa7-kiaN2, chiu7-si7 tui3 che7-ui7 e5 Hoat-lo2 e5 toa7-kiaN2 kau3 kaN-hoan7 e5 toa7-kiaN2, i2-kip8 thau5-chui2-siN e5 cheng-siN, it-chin7 thai5-si2.  30). Hoat-lo2 kap it-chhe3 e5 jin5-sin5, kap Ai-kip8 e5 cheng3-lang5, mi5-si5 long2 khi2-lai5; ti7 Ai-kip8 u7 toa7 thi5-khau5 e5 siaN, in-ui7 bo5 chit8-ke bo5 si2-lang5.  31). Hoat-lo2 thau3-mi5 tiau3 Mou5-se A-lun5 kong2, Khi2--lai5, kap I2-sek-liat8 lang5 tioh8 tui3 goa2 e5 peh-siN3 tiong-kan chhut-khi3, chiau3 lin2 sou2 kong2 e5, khi3 hok8-sai7 Ia5-ho5-hoa;  32). ia7 chiau3 lin2 sou2 kong2 e5, lian5 iuN5-kun5 gu5-kun5 toa3-toa3 khi3; ia7 tioh8 ka7 goa2 chiok-hok.  33). Ai-kip8 lang5 pek peh-siN3; kah in kin2-kin2 chhut in e5 toe7, kong2, Goan2 long2 si2--lah.  34). Peh-siN3 chiu7 theh8 bo5-kaN3 e5 chhiN-mi7, chiong chhiau-mi7 e5 khi3-ku7 pau ti7 saN-lai7, pe7 ti7 keng-thau5-teng2.  35). I2-sek-liat8 lang5 chiau3 Mou5-se e5 oe7 kiaN5, tui3 Ai-kip8 tho2 gun5-khi3 kim-khi3 kap i-chiuN5.  36). Ia5-ho5-hoa hou7 peh-siN3 tit-tioh8 un-tian2 ti7 Ai-kip8 lang5 e5 bin7-cheng5, chiau3 in sou2-tho2--e5 hou7 in; tui3 an2-ni in chhiuN2 Ai-kip8 lang5.
	37). I2-sek-liat8 lang5 tui3 Lan5-sek khi3 Sou-kat, tu5 gin2-a2 i2-goa7, pou7-kiaN5 e5 toa7-lang5 iok u7 lak8-chap8-ban7.  38). Koh u7 choe7-choe7 chap8-chok8 e5 lang5, ia7 u7 iuN5-kun5 gu5-kun5 choe7-choe7 cheng-siN kap in chiuN7-khi3.  39). In eng7 Ai-kip8 toa3--chhut-lai5 e5 chhiN-mi7 pek-choe3 bo5-kaN3-piaN2; bo5 hoat-kaN3, si7 in-ui7 siu7-pek chhut Ai-kip8, boe7-oe7 ian5-chhian5-tit, ia7 bo5 ui7 ka-ki7 pi7-pan7 sim2-mih8 chiah8-mih8.  40). I2-sek-liat8 lang5 chhut-goa7 ti7 Ai-kip8 si3-pah saN-chap8 ni5.  41). Kau3 si3-pah saN-chap8 ni5 moa2, tu2-tu2 hit-jit8, Ia5-ho5-hoa e5 kun-tui7 long2 tui3 Ai-kip8 toe7 chhut-lai5.  42). Chit-mi5 tioh8 ui7 Ia5-ho5-hoa siu2 i, in-ui7 I chhoa7 in chhut Ai-kip8 toe7; che si7 Ia5-ho5-hoa e5 mi5, si7 I2-sek-liat8 cheng3 lang5 tai7-tai7 sou2 tioh8 siu2--e5.
	43). Ia5-ho5-hoa tui3 Mou5-se A-lun5 kong2, PoaN5-ke3-choeh e5 le7 si7 an2-ni;  44). goa7-pang lang5 long2 m7-thang chiah8 i; tok8-tok8 tak8-lang5 eng7 gun5 boe2 e5 lou5-pok8, i2-keng ka7 i kiaN5 kat-le2, chiu7 thang chiah8.  45). Kia3-kha-e5 kap chhiaN3-kang lang5 long2 m7-thang chiah8.  46). Tioh8 ti7 chit8 keng chhu3 chiah8 i, chit8 te3 bah ia7 m7-thang toa3-chhut chhu3-goa7; i e5 kut chit8-ki ia7 m7-thang phah-chih8.  47). I2-sek-liat8 choan5-hoe7 long2 tioh8 siu2 i.  48). Na7 u7 goa7-chok8 lang5 chhut-goa7 ti7 lin2 tiong-kan, ai3 siu2 poaN5-ke3-choeh lai5 hok8-sai7 Ia5-ho5-hoa, i sou2-u7 e5 ta-pou-lang5 tioh8 siu7 kat-le2, jian5-au7 i thang lai5 siu2, chiu7 kap pun2-chok8 e5 lang5 bo5 koh-iuN7; chong2-si7 bo5 siu7 kat-le2 e5 lang5, long2 m7-thang chiah8 i.  49). Pun2-chok8 e5 lang5 kap goa7-chok8 e5 lang5 chhut-goa7 ti7 lin2 tiong-kan, long2 tang5-chit8-iuN7 e5 le7.  50). I2-sek-liat8 cheng3-lang5 chiu7 an2-ni kiaN5, chiau3 Ia5-ho5-hoa sou2 hoan-hu3 Mou5-se A-lun5 e5 khi3 choe3.  51). Tng hit-jit8 Ia5-ho5-hoa chhoa7 I2-sek-liat8 lang5, chiau3 in e5 kun-tui7, chhut Ai-kip8 toe7.

[13]	Ia5-ho5-hoa hoan-hu3 Mou5-se kong2,  2). I2-sek-liat8-tiong, bo5-lun7 lang5 kap cheng-siN, kiN3-na7 thau5-chiuN7 e5 toa7-kiaN2, long2 tioh8 hun-piat choe3-seng3, kui ti7 Goa2; in-ui7 pun2 si7 Goa2 e5.
	3). Mou5-se ka7 peh-siN3 kong2, Lin2 tioh8 ki3-liam7 chit-jit8, chiu7-si7 lin2 tui3 Ai-kip8 toe7, tui3 choe3 lou5-chai5 e5 ke, chhut-lai5; in-ui7 Ia5-ho5-hoa eng7 toa7 koan5-leng5 e5 chhiu2 chhoa7 lin2 tui3 chia chhut; u7 kaN3 e5 piaN2 long2 m7-thang chiah8.  4). Ti7 A-pit geh8-kan, chit-jit8 si7 lin2 chhut-lai5 e5 jit8.  5). Chiong-lai5 Ia5-ho5-hoa chhoa7 lin2 jip8 Ka-lam5, Hek, A-mou5-li7, Hi-bi7, Ia5-pou3-su, hiah e5 chok8 e5 toe7, chiu7-si7 tui3 li2 e5 chou2-kong chiu3-choa7 eng3-un2 hou7 li2, hit e5 lau5 lin kap bit8 e5 toe7, hit-si5 li2 tioh8 ti7 chit-geh8-kan siu2 chit e5 le2.  6). Li2 tioh8 chiah8 bo5-kaN3-piaN2 chhit-jit8; kau3 te7-chhit jit8 chiu7-si7 Ia5-ho5-hoa e5 choeh.  7). Chi2 chhit-jit8 ku2 tioh8 chiah8 bo5-kaN3-piaN2; ti7 li2 e5 si3-keng2 lai7, m7-thang khoaN3-kiN3 li2 u7 he7-kaN3 e5 piaN2, ia7 m7-thang khoaN3-kiN3 li2 u7 kaN3-bu2.  8). Tng hit-jit8, li2 tioh8 ka7 li2 e5 kiaN2 kong2, Che si7 in-ui7 Ia5-ho5-hoa, ti7 goa2 chhut Ai-kip8 e5 si5, sou2 ka7 goa2 kiaN5 e5 su7.  9). Che beh ka7 li2 choe3 ki3-ho7 ti7 li2 e5 chhiu2, choe3 ki3-liam7 ti7 li2 e5 thau5-hiah8; hou7 Ia5-ho5-hoa e5 lut8-hoat siong5-siong5 ti7 li2 e5 chhui3; in-ui7 Ia5-ho5-hoa bat eng7 toa7 koan5-leng5 e5 chhiu2 chhoa7 li2 chhut Ai-kip8;  10). sou2-i2 tak8-ni5 kau3-ki5 li2 tioh8 siu2 chit e5 le7.
	11). Chiong-lai5 Ia5-ho5-hoa beh chiau3 I tui3 li2 kap li2 e5 chou2-kong sou2 chiu3-choa7 e5, chhoa7 li2 jip8 Ka-lam5 lang5 e5 toe7, chiong chit e5 toe7 siuN2-su3 li2;  12). hit-si5 li2 tioh8 chiong it-chhe3 thau5-thai e5 ta-pou-kiaN2 kap sou2 u7 thau5-chui2 kang e5 cheng-siN, kui hou7 Ia5-ho5-hoa; chiah-e5 long2 siok8 Ia5-ho5-hoa.  13). KiN3-na7 thau5-chui2-siN e5 lu5, tioh8 eng7 iuN5-a2 thoe3-siok8; na7 bo5 beh thoe3-siok8, chiu7 tioh8 kong3-chih8 i e5 am7-kun2; kiN3-na7 li2 thau5-chiuN7 e5 ta-pou-kiaN2 long2 tioh8 thoe3-siok8.  14). Jit8-au7 li2 e5 kiaN2 mng7 li2 kong2, Che si7 sim2-mih8 ian5-kou3? li2 tioh8 tui3 i kong2, Ia5-ho5-hoa eng7 toa7 koan5-leng5 e5 chhiu2, chhoa7 goan2 tui3 Ai-kip8, tui3 choe3 lou5-chai5 e5 ke, chhut-lai5.  15). Hit-si5 Hoat-lo2 kou3-chip m7-chun2 goan2 khi3, Ia5-ho5-hoa chiu7 chiong Ai-kip8 toe7 sou2-u7 thau5-thai-e5, bo5-lun7 si7 lang5 e5 toa7-kiaN2, a2-si7 cheng-siN e5 thau5-chui2-e5, long2 hai7-si2; in-ui7 an2-ni, goa2 chiong thau5-chui2 e5 kang-e5 hian3 hou7 Ia5-ho5-hoa choe3-che3; tok8-tok8 goa2 e5 toa7-kiaN2 long2 eng7 thoe3-siok8.  16). Che beh choe3 ki3-ho7 ti7 li2 e5 chhiu2, choe3 ki3-liam7 ha5 ti7 li2 e5 thau5-hiah8; in-ui7 Ia5-ho5-hoa eng7 toa7 koan5-leng5 e5 chhiu2, chhoa7 goan2 tui3 Ai-kip8 chhut-lai5.
	17). Hoat-lo2 chun2 peh-siN3 khi3 e5 si5, Hui-li7-su7 toe7 e5 lou7 sui-jian5 khah-kun7, chong2-si7 Siong7-te3 bo5 chhoa7 in tui3 hia khi3; in-ui7 Siong7-te3 kong2, KiaN-liau2 peh-siN3 tu2-tioh8 kau-chian3, chiu7 the3-hoe2, to3-tng2-khi3 Ai-kip8.  18). Sou2-i2 Siong7-te3 chhoa7 peh-siN3 oan tui3 Ang5-hai2 khong3-ia2 hit-tiau5 lou7 khi3; I2-sek-liat8 lang5 long2 pai5 tui7-ngou2, tui3 Ai-kip8 toe7 chhut-khi3.  19). Mou5-se toa3 Iok-sek e5 kut-thau5 kap i khi3; in-ui7 Iok-sek bat chhiat-chhiat kah I2-sek-liat8 lang5 chiu3-choa7, tui3 in kong2, Siong7-te3 tek-khak koan3-kou3 lin2, lin2 tioh8 toa3 goa2 e5 kut-thau5 tui3 chia saN-kap khi3.  20). In tui3 Sou-kat khi2-sin, chat-iaN5 ti7 kun7 khong3-ia2 e5 I2-thong2.  21). Ia5-ho5-hoa kiaN5 ti7 in e5 thau5-cheng5, jit8--si5 ti7 hun5-thiau7-tiong chhoa7 in e5 lou7, mi5--si5 ti7 he2-thiau7-tiong kng-chio3 in; hou7 in jit8-mi5 long2 thang kiaN5.  22). Jit8--si5 e5 hun5-thiau7, mi5--si5 e5 he2-thiau7, long2 bo5 li7-khui peh-siN3 e5 thau5-cheng5.

[14]	Ia5-ho5-hoa ka7 Mou5-se kong2,  2). Li2 hoan-hu3 I2-sek-liat8 lang5 oat8-to3-tng2, chat-iaN5 ti7 Pi2-hap-hi-liok8 e5 thau5-cheng5, ti7 Bit8-toat8 kap hai2 e5 tiong-kan, ti7 Pa-lek8-se2-hun e5 thau5-cheng5, ti7 hit tui3-bin7 chat-iaN5 ti7 hai2-piN.  3). Hoat-lo2 beh gi7-lun7 I2-sek-liat8 lang5 kong2, In ti7 toe7-tiong seh8 bo5 lou7, khong3-ia2 ka7 in ui5-khun3 teh.  4). Goa2 beh hou7 Hoat-lo2 e5 sim ngi7, i beh tui-jip in; Goa2 chiu7 ti7 Hoat-lo2 kap i e5 choan5-kun lai5 tit-tioh8 eng5-kng; Ai-kip8 lang5 chiu7 chai Goa2 si7 Ia5-ho5-hoa.  In chiu7 an2-ni kiaN5.  5). U7 lang5 po3 Ai-kip8 ong5 kong2, Hit e5 peh-siN3 chau2-khi3; Hoat-lo2 kap i e5 jin5-sin5 tui3-thai7 hit e5 peh-siN3 e5 sim chiu7 pian3-oaN7, kong2, Lan2 chun2 I2-sek-liat8 lang5 khi3, bo5 koh hok8-sai7 lan2, che si7 sim2-mih8 ian5-kou3 ah?  6). Hoat-lo2 chiu7 pi7-pan7 i e5 chhia, toa3 i e5 peh-siN3 saN-kap khi3.  7). Ia7 toa3 lak8-pah tiuN tek8-piat8 chhia, kap Ai-kip8 sou2 u7 e5 chhia, tak8 tiuN chhia long2 u7 peng-thau5 teh koan2.  8). Ia5-ho5-hoa hou7 Ai-kip8 ong5 Hoat-lo2 e5 sim ngi7; i chiu7 tui-jip I2-sek-liat8 lang5; na7-si7 I2-sek-liat8 lang5 kho3 toa7 koan5-leng5 e5 chhiu2 chhut-khi3.  9). Ai-kip8 lang5 tui-jip in, Hoat-lo2 it-chhe3 e5 be2, chhia, kap i e5 be2-peng, kap i e5 kun-tui7, chiu7 ti7 hai2-piN oa2-kun7 Pi2-hap-hi-liok8, ti7 Pa-lek8-se2-hun e5 tui3-bin7, ti7 in an-iaN5 e5 sou2-chai7, jip-tioh8 in.  10). Hoat-lo2 kun7-oa2 e5 si5, I2-sek-liat8 lang5 kiah8-bak8 khoaN3-kiN3 Ai-kip8 lang5 jip-oa2--lai5, chiu7 chin kiaN, au5-kio3 Ia5-ho5-hoa.  11). In tui3 Mou5-se kong2, Kiam2 si7 Ai-kip8 bo5 thiong2-toe7, li2 chiah chhoa7 goan2 chhut-lai5 si2 ti7 khong3-ia2 mah? li2 siaN2-su7 an2-ni khoan2-thai7 goan2, chhoa7 goan2 chhut Ai-kip8 ah?  12). Goan2 ti7 Ai-kip8 kiam2 bo5 tui3 li2 an2-ni kong2, Boh8-tit chhap goan2, chhut-chai7 goan2 hok8-sai7 Ai-kip8 lang5 mah? In-ui7 hok8-sai7 Ai-kip8 lang5, khah-tit si2 ti7 khong3-ia2.  13). Mou5-se tui3 peh-siN3 kong2, M7-bian2 kiaN, choe3 lin2 khia7-teh, khoaN3 Ia5-ho5-hoa kin-a2-jit8 ui7-tioh8 lin2 sou2 beh kiaN5 e5 chin2-kiu3; in-ui7 lin2 kin-a2-jit8 sou2 khoaN3-kiN3 e5 Ai-kip8 lang5, tek-khak eng2-oan2 bo5 koh khoaN3-kiN3.  14). Ia5-ho5-hoa beh ui7 lin2 kau-chian3, choe3 lin2 tiam7-tiam7, boh8 choe3-siaN.
	15). Ia5-ho5-hoa tui3 Mou5-se kong2, Li2 siaN2-su7 au5-kio3 Goa2 ah? li2 tioh8 kah I2-sek-liat8 lang5 chin3-cheng5 khi3.  16). Li2 kiah8 koaiN2-a2 chhun-chhiu2 ki2 hai2, lai5 pun-khui i; I2-sek-liat8 lang5 beh ti7 hai2-tiong kiaN5 ta-toe7;  17). tok8-tok8 Goa2, Goa2 beh hou7 Ai-kip8 lang5 e5 sim ngi7, in beh te3--loh8-khi3; Goa2 beh ti7 Hoat-lo2 kap i e5 choan5-kun, i e5 chhia, i e5 be2-peng, lai5 tit-tioh8 eng5-kng.  18). Goa2 ti7 Hoat-lo2 kap i e5 chhia, i e5 be2-peng, tit-tioh8 eng5-kng e5 si5, Ai-kip8 lang5 chiu7 chai Goa2 si7 Ia5-ho5-hoa.  19). Siong7-te3 e5 su3-chia2, pun2 kiaN5 ti7 I2-sek-liat8 e5 iaN5-cheng5--e5, soa2 lai5 kiaN5 ti7 in e5 au7-bin7; hun5-thiau7 ia7 tui3 in e5 thau5-cheng5, soa2 lai5 khia7 ti7 in e5 au7-bin7,  20). ti7 Ai-kip8 iaN5 kap I2-sek-liat8 iaN5 e5 tiong-kan; hit-peng5 u7 hun5 u7 ou-am3, chit-peng5 mi5--si5 hoat-chhut kng; thong-mi5 nng7 peng5 boe7 saN-kun7.  21). Mou5-se chiu7 chhun-chhiu2 ki2 hai2, Ia5-ho5-hoa thong-mi5 hou7 tang-hong toa7 khi2, hou7 hai2 the3--khi3, chui2 chiu7 pun-khui, hai2 chiu7 chiaN5-choe3 ta-toe7.  22). I2-sek-liat8 lang5 loh8 hai2-tiong kiaN5 ta-toe7, chui2 ti7 in e5 siang-peng5 chiaN5-choe3 chhiuN5-piah.  23). Ai-kip8 lang5 tui-jip--in; Hoat-lo2 it-chhe3 e5 be2, chhia, kap be2-peng, long2 te3 in kau3 hai2-tiong.  24). Kau3 thiN beh kng e5 si5, Ia5-ho5-hoa tui3 hun5 kap he2 e5 thiau7-tiong aN3-loh8, khoaN3 Ai-kip8 e5 kun-tui7, phah-loan7 in e5 tui7-ngou2;  25). koh hou7 in e5 chhia-lun5 lak-loh8, oh-tit kiaN5; ti3-kau3 Ai-kip8 lang5 kong2, Lan2 tioh8 tui3 I2-sek-liat8 lang5 e5 bin7-cheng5 to5-chau2, in-ui7 Ia5-ho5-hoa ui7-tioh8 in kap Ai-kip8 lang5 kau-chian3.
	26). Ia5-ho5-hoa ka7 Mou5-se kong2, Li2 chhun-chhiu2 ki2 hai2, hou7 chui2 to3-tng2--lai5 im Ai-kip8 lang5, kap in e5 chhia, in e5 be2-peng.  27). Mou5-se chiu7 chhun-chhiu2 ki2 hai2; kau3 thiN chit8-e7 kng, hai2-chui2 koh chiau3-ku7; Ai-kip8 lang5 to5-chau2, chui2 chah8 ti7 in e5 thau5-cheng5; Ia5-ho5-hoa chiu7 chiong Ai-kip8 lang5 chhia-to2 ti7 hai2-tiong.  28). Chui2 chiu7 hoan-lau5, im-bat8 hiah e5 chhia kap be2-peng; Hoat-lo2 e5 choan5-kun te3 I2-sek-liat8 lang5 loh8 hai2--e5, lian5 chit8-e5 ia7 bo5 lau5-teh.  29). Chong2-si7 I2-sek-liat8 lang5 ti7 hai2-tiong kiaN5 ta-toe7, chui2 ti7 in e5 siang-peng5 chiaN5-choe3 in e5 chhiuN5-piah.  30). Hit-jit8 Ia5-ho5-hoa an2-ni kiu3 I2-sek-liat8 lang5 thoat-li7 Ai-kip8 lang5 e5 chhiu2; I2-sek-liat8 lang5 khoaN3-kiN3 Ai-kip8 lang5 e5 sin-si ti7 hai2-piN.  31). I2-sek-liat8 lang5 khoaN3-kiN3 Ia5-ho5-hoa tui3 Ai-kip8 lang5 sou2 kiaN5 e5 toa7-su7, chiu7 keng3-ui3 Ia5-ho5-hoa; koh sin3-hok8 Ia5-ho5-hoa kap I e5 lou5-pok8 Mou5-se.

[15]	Hit-si5 Mou5-se kap I2-sek-liat8 lang5 chhiuN3 chit e5 koa o-lo2 Ia5-ho5-hoa, kong2;
	Goa2 beh chhiuN3-koa o-lo2 Ia5-ho5-hoa, in-ui7 I chi3-koaiN5 chi3-toa7;
	Chiong be2 kap khia5-be2--e5 hiat ti7 hai2-tiong.
2).	Ia5-ho5-hoa si7 goa2 e5 khui3-lat8, si7 goa2 e5 si-ko,
	Ia7 si7 choe3 goa2 chin2-kiu3 e5 Chu2; 
	I si7 goa2 e5 Siong7-te3, goa2 beh o-lo2--I,
	Si7 goa2 e5 pe7 e5 Siong7-te3, goa2 beh chun I choe3-toa7.
3).	Ia5-ho5-hoa si7 chian3-su7;
	I e5 mia5 si7 Ia5-ho5-hoa.
4).	Hoat-lo2 e5 chhia, kap i e5 kun-peng, Ia5-ho5-hoa hiat i ti7 hai2-tiong;
	I tek8-piat8 keng2 e5 kun-tiuN2, long2 tim5 ti7 Ang5-hai2.
5).	Chhim-ian kham3--in;
	In chhin-chhiuN7 chioh8-thau5, tui7 kau3 chhim e5 sou2-chai7.
6).	Ia5-ho5-hoa ah, Li2 e5 chiaN3-chhiu2 tian2-chhut leng5-lek8, tit-tioh8 eng5-kng;
	Ia5-ho5-hoa ah, Li2 e5 chiaN3-chhiu2 phah-chhui3 tui3-tek8.
7).	Li2 hoat-chhut toa7 ui-giam5, chhia-to2 hiah-e5 khi2-lai5 kong-kek Li2--e5;
	Li2 hoat-chhut toa7 siu7-khi3, sio-hui2 in chhin-chhiuN7 sio-chhau2.
8).	Li2 hoat-chhut phiN7-tiong e5 khi3, chui2 chiu7 na2-chheng3 na2-koaiN5,
	Toa7-chui2 khia7--khi2-lai5 chhin-chhiuN7 kui-tui;
	Hai2-tiong e5 chhim-chui2 kian-teng7.
9). 	Tui3-tek8 kong2,
	Goa2 beh tui in, goa2 beh jip-tioh8 in, goa2 beh pun sou2 chhiuN2 e5 mih8;
	Goa2 beh ti7 in lai5 chiok goa2 e5 sim-goan7;
	Goa2 beh puih8-to, goa2 e5 chhiu2 beh biat8 in.
10).	Li2 chit8-e7 pun5-hong, hai2 chiu7 kham3-bat8--in;
	In chhin-chhiuN7 ian5, tim5 ti7 toa7-chui2-tiong.
11).	Ia5-ho5-hoa ah, chiah e5 siong7-te3 e5 tiong-kan, chi7-chui7 oe7 chhin-chhiuN7 Li2?
	Chi7-chui7 chhin-chhiuN7 Li2, chi3-seng3 thang eng5-kng,
	Ui-giam5 thang o-lo2, kiaN5-chhut ki5-su7?
12).	Li2 chhun-chhut chiaN3-chhiu2,
	Toe7 chiu7 thun-biat8--in.
13).	Li2 eng7 Li2 e5 chu5-ai3, chhoa7 Li2 sou2 kiu3-siok8 e5 peh-siN3;
	Li2 eng7 Li2 e5 koan5-leng5, chhoa7 in jip8 Li2 seng3 e5 sou2-chai7.
14).	Liat8-pang thiaN-kiN3 chiu7 ngiauh8-ngiauh8-chhoah;
	Khia7-khi2 ti7 Hui-li7-su7 toe7 e5, tu2-tioh8 thong3-khou2.
15).	Hit-si5 I2-tong e5 chok8-tiuN2 gong5-ngiah8;
	Mou5-ap eng-hiong5 e5 lang5 ti3-kau3 ngiauh8-ngiauh8-chhoah,
	Ka-lam5 toe7 khia7-khi2 e5 peh-siN3, sim long2 siau-iuN5.
16).	Gong5-ngiah8 kiaN-hiaN5 kau3 ti7 in;
	Ia5-ho5-hoa ah, in-ui7 Li2 e5 chhiu2 e5 toa7 koan5-leng5, in tiaN7-tiaN7 chhin-chhiuN7 chioh8-thau5,
	Theng3-hau7 Li2 e5 peh-siN3 keng-ke3,
	Theng3-hau7 Li2 sou2 tit-tioh8 e5 peh-siN3 ke3--khi3.
17).	Li2 beh chhoa7 in jip8--khi3, chai-poe5 in ti7 Li2 e5 san2-giap8 e5 soaN,
	Ia5-ho5-hoa ah, chiu7-si7 Li2 ui7 ka-ki7 sou2 pi7-pan7 khia7-khi2 e5 sou2-chai7,
	Chu2 ah, chiu7-si7 Li2 e5 chhiu2 sou2 kian3-lip8 e5 seng3-sou2.
18).	Ia5-ho5-hoa beh choe3-ong5, tit8-kau3 eng2-oan2.
19). In-ui7 Hoat-lo2 e5 be2, kap i e5 chhia, i e5 be2-peng, kau3 ti7 hai2-tiong, Ia5-ho5-hoa hou7 hai2-chui2 hoan-lau5 im-bat8--in; tok8-tok8 I2-sek-liat8 lang5 ti7 hai2-tiong kiaN5 ta-toe7.  20). A-lun5 e5 toa7-chi2 lu2 sian-ti Bi2-li7-am3, chhiu2--nih kiah8 lin-long-kou2, cheng3 hu7-lu2 ia7 te3 i chhut-khi3, kiah8 lin-long-kou2 thiau3-bu2.  21). Bi2-li7-am3 ho7 sou2-chhiuN3-e5 kong2, 
	Lin2 tioh8 chhiuN3-koa o-lo2 Ia5-ho5-hoa, in-ui7 I chi3-koaiN5 chi3-toa7;
	Chiong be2 kap khia5-be2--e5, hiat ti7 hai2-tiong.
	22). Mou5-se chhoa7 I2-sek-liat8 lang5 tui3 Ang5-hai2 chin3-cheng5 kiaN5; in chhut-khi3, kau3 Su-jiN2 e5 khong3-ia2; ti7 khong3-ia2 kiaN5 saN-jit8, chhe7 bo5 chui2.  23). Kau3 Ma2-lah8 e5 si5, Ma2-lah8 e5 chui2 boe7 lim--tit, in-ui7 chui2 khou2; sou2-i2 mia5 hit e5 toe7 kio3 Ma2-lah8.  24). Peh-siN3 chiu7 tui3 Mou5-se ai-oan3 kong2, Goan2 beh lim sim2-mih8 ah?  25). Mou5-se kiu5-kio3 Ia5-ho5-hoa; Ia5-ho5-hoa chi2-si7 i chit8 chang5 chhiu7, i chiu7 hiat i ti7 chui2--nih, chui2 chiu7 pian3-kam.  I ti7-hia, ui7 in teng7 lut8-le7 hoat-tou7, ti7-hia chhi3-giam7 in.  26). Koh kong2, Li2 na7 ti3-i3 thiaN Ia5-ho5-hoa li2 e5 Siong7-te3 e5 siaN, koh kiaN5 I sou2 khoaN3 choe3 hap8-gi5 e5 su7, liu5-sim thiaN I e5 kai3-beng7, siu2 I it-chhe3 e5 lut8-le7, chiu7 Goa2 hou7 Ai-kip8 lang5 sou2 tu2-tioh8 e5 phoa3-piN7, tek-khak bo5 hou7 li2 tu2-tioh8; in-ui7 Goa2 Ia5-ho5-hoa si7 i-ti7 li2--e5.
	27). In kau3 I2-lim5, ti7-hia u7 chap8-ji7 e5 chui2-choaN5, chhit-chap8 chang5 e5 cho2-chhiu7; in chiu7 ti7-hia e5 chui2-piN chat-iaN5.

[16]	In tui3 I2-lim5 khi2-sin, ti7 chhut Ai-kip8 toe7 i2-au7, te7-ji7 geh8 chap8-gou7 jit8, I2-sek-liat8 lang5 choan5-hoe7 kau3 I2-lim5 kap Se-nai2 e5 tiong-kan, Sin3 e5 khong3-ia2.  2). I2-sek-liat8 lang5 choan5-hoe7 ti7 khong3-ia2 ai-oan3 Mou5-se A-lun5.  3). I2-sek-liat8 lang5 tui3 in kong2, M7-tat8-tioh8 goan2 ti7 Ai-kip8 toe7 si2 ti7 Ia5-ho5-hoa e5 chhiu2.  Hit-si5 goan2 u7 bah moa2-tiaN2, u7 piaN2 thang chiah8 kau3-pa2; lin2 chhoa7 goan2 chhut--lai5 kau3 chit e5 khong3-ia2, si7 beh hou7 chit e5 choan5-hoe7 long2 go7-si2.  4). Ia5-ho5-hoa tui3 Mou5-se kong2, KhoaN3 ah, Goa2 beh tui3 thiN loh8 bi2-niu5 hou7 lin2; peh-siN3 tioh8 chhut-khi3, tak8-jit8 khioh tak8-jit8 e5 giah8; Goa2 thang chhi3-giam7 in, khoaN3 in beh than3 Goa2 e5 hoat-tou7 a2 m7.  5). Kau3 te7-lak8 jit8, in tioh8 chiong sou2 khioh jip8--lai5-e5, pi7-pan7 ho2-se3, pi2 tak8-jit8 sou2-khioh-e5 teng5-pe7 choe7.  6). Mou5-se A-lun5 tui3 I2-sek-liat8 cheng3-lang5 kong2, Kau3 e5-hng lin2 beh chai, chhoa7 lin2 chhut Ai-kip8 toe7 e5 si7 Ia5-ho5-hoa.  7). Bin5-a2-cha2-khi2 lin2 beh khoaN3-kiN3 Ia5-ho5-hoa e5 eng5-kng; in-ui7 Ia5-ho5-hoa thiaN-kiN3 lin2 ai-oan3 I; goan2 sng3 sim2-mih8, lin2 keng3-jian5 ai-oan3 goan2?  8). Mou5-se koh kong2, Ia5-ho5-hoa e5-hng-si5 beh hou7 lin2 chiah8-bah, cha2-khi2-si5 beh hou7 lin2 chiah8-piaN2 kau3 pa2; in-ui7 lin2 ai-oan3 Ia5-ho5-hoa, I long2 thiaN-kiN3; goan2 sng3 sim2-mih8? lin2 m7-si7 ai-oan3 goan2, si7 ai-oan3 Ia5-ho5-hoa.  9). Mou5-se tui3 A-lun5 kong2, Li2 tioh8 ka7 I2-sek-liat8 lang5 choan5-hoe7 kong2, Lin2 tioh8 chiu7-kun7 Ia5-ho5-hoa e5 bin7-cheng5; in-ui7 I i2-keng thiaN-kiN3 lin2 e5 ai-oan3 lah.  10). A-lun5 tu2-tu2 tui3 I2-sek-liat8 lang5 choan5-hoe7 kong2-oe7 e5 si5, in ng3 khong3-ia2 teh khoaN3, khoaN3 ah, Ia5-ho5-hoa e5 eng5-kng ti7 hun5-tiong hian2-hian7.  11). Ia5-ho5-hoa tui3 Mou5-se kong2,  12). Goa2 i2-keng thiaN-kiN3 I2-sek-liat8 lang5 e5 ai-oan3; li2 tioh8 ka7 in kong2, Kau3 hong5-hun e5 si5, lin2 beh chiah8-bah, cha2-khi2 beh u7 piaN2 thang chiah8-pa2; lin2 chiu7 chai Goa2 si7 Ia5-ho5-hoa lin2 e5 Siong7-te3.  13). Kau3 e5-hng u7 ian-chhun pe--lai5, jia-kham3 iaN5-poaN5; thiN-kng-cha2 ti7 iaN5-poaN5 si3-ui5 e5 toe7-bin7, u7 chit8-teng5 e5 lou7-chui2.  14). Lou7-chui2 ta e5 si5, khoaN3 ah, khong3-ia2 e5 toe7-bin7 u7 soe3-soe3 iN5-iN5 e5 mih8; soe3 kau3 chhin-chhiuN7 sng.  15). I2-sek-liat8 lang5 khoaN3-kiN3, m7-chai si7 sim2-mih8, tai7-ke saN-kap kong2, Che si7 sim2-mih8 ah? Mou5-se ka7 in kong2, Che chiu7-si7 Ia5-ho5-hoa hou7 lin2 chiah8 e5 piaN2.  16). Ia5-ho5-hoa sou2 hoan-hu3--e5 si7 an2-ni; lin2 tioh8 chiau3 tak8-lang5 sou2 oe7 chiah8 e5 liong7 lai5 khioh, tak8-lang5 ui7 i pou3-piN5-lai7 e5 lang5, chiau3 i e5 lang5-giah8 lai5 khioh, chit8-lang5 chit8 go5-mui5-jiN2.  17). I2-sek-liat8 lang5 chiau3 an2-ni kiaN5, u7-e5 khioh choe7, u7-e5 khioh chio2.  18). Kau3 eng7 go5-mui5-jiN2 niu5 i, khioh choe7--e5 bo5 chhun, khioh chio2--e5 ia7 bo5 khiam3; tak8-lang5 chiau3 in oe7 chiah8 e5 liong7 lai5 khioh i.  19). Mou5-se ka7 in kong2, Lang5 m7-thang chiong sou2 chhun--e5 lau5 kau3 ke3 cha2-khi2.  20). Chong2-si7 in bo5 thiaN Mou5-se e5 oe7, u7 lang5 lau5 kau3 ke3 cha2-khi2, chiu7 siN-thang7 chhau3-bi7; Mou5-se siu7-khi3 in.  21). In tak8 cha2-khi2, chiau3 tak8-lang5 oe7 chiah8 e5 liong7 khioh i; jit8-thau5 chit8-e7 phak8, chiu7 iuN5--khi3.  22). Kau3 te7-lak8 jit8, in khioh teng5-pe7 e5 giah8, tak8-lang5 nng7 go5-mui5-jiN2; choan5-hoe7 hiah e5 thau5-lang5 lai5 ka7 Mou5-se kong2.  23). Mou5-se ka7 in kong2, Ia5-ho5-hoa an2-ni kong2, bin5-a2-jit8 si7 tiong7-iau3 e5 an-hioh, chiu7-si7 hok8-sai7 Ia5-ho5-hoa seng3 e5 an-hioh-jit8; lin2 ai3 pek--e5 chiu7 pek i, ai3 chu2--e5 chiu7 chu2 i; sou2-chhun--e5, tioh8 ka-ki7 siu--teh, lau5 kau3 ke3 cha2-khi2.  24). In chiu7 chiau3 Mou5-se sou2 hoan-hu3 siu-teh lau5 kau3 ke3 cha2-khi2, ia7 bo5 chhau3-bi7, lai7-bin7 ia7 bo5 thang5.  25). Mou5-se kong2, Lin2 kin-a2-jit8 chiah8 chit-e5, in-ui7 kin-a2-jit8 si7 hok8-sai7 Ia5-ho5-hoa e5 an-hioh-jit8; lin2 ti7 chhan5-ia2, kin-a2-jit8 tek-khak chhe7-bo5.  26). Lak8-jit8-kan thang khioh, te7-chhit jit8 si7 an-hioh-jit8, hit-jit8 chiu7 bo5.  27). Te7-chhit-jit8 peh-siN3-tiong u7 lang5 chhut-khi3 khioh, ia7 chhe7-bo5.  28). Ia5-ho5-hoa tui3 Mou5-se kong2, Lin2 m7-kheng2 siu2 Goa2 e5 beng7-leng7, Goa2 e5 lut8-hoat, beh kau3 ti7-si5 ah?  29). Lin2 tioh8 khoaN3, Ia5-ho5-hoa i2-keng chiong an-hioh-jit8 siuN2-su3 lin2, sou2-i2 te7-lak8 jit8 I hou7 lin2 nng7-jit8 e5 bi2-niu5, te7-chhit jit8 tak8-lang5 tioh8 tiam3 ka-ki7 e5 sou2-chai7, long2 m7-thang chhut-khi3.  30). Tui3 an2-ni peh-siN3 chiu7 ti7 te7-chhit jit8 an-hioh.
	31). Chit e5 mih8, I2-sek-liat8-ke kio3 i choe3 ma2-na2; khoan2-sit chhin-chhiuN7 oan5-sui-jin5, sek-ti3 si7 peh8--e5, chu-bi7 chhin-chhiuN7 chham-bit8 e5 piaN2.  32). Mou5-se kong2, Ia5-ho5-hoa an2-ni hoan-hu3, tioh8 chiong chit8 go5-mui5-jiN2 tiN7-tiN7 e5 ma2-na2 , lau5 kau3 lin2 e5 au7-tai7, hou7 in khoaN3 Goa2 tng-jit8 chhoa7 lin2 chhut Ai-kip8-toe7, ti7 khong3-ia2 sou2 hou7 lin2 chiah8 e5 piaN2.  33). Mou5-se ka7 A-lun5 kong2, Li2 theh8 chit8 e5 khi3-ku7, toe2 chit8 go5-mui5-jiN2 tiN7-tiN7 e5 ma2-na2, khng3 ti7 Ia5-ho5-hoa e5 bin7-cheng5, lau5 kau3 lin2 e5 au7-tai7.  34). A-lun5 chiau3 Ia5-ho5-hoa sou2 hoan-hu3 Mou5-se--e5, chiong ma2-na2 he7 ti7 kan-cheng3 e5 iok-kui7 cheng5 lau5-teh.  35). I2-sek-liat8 lang5 chiah8 ma2-na2 kiong7 si3-chap8 ni5 ku2, tit8-kau3 in kau3 ti7 u7 lang5 khia7-khi2 e5 toe7.  In chiah8 ma2-na2, tit8-kau3 in kau3 Ka-lam5 e5 keng2-kai3.  36). Chit8 go5-mui5-jiN2 chiu7-si7 i-hoat e5 chap8-hun7-chit8.

[17]	I2-sek-liat8 lang5 choan5-hoe7 than3 Ia5-ho5-hoa e5 beng7-leng7, chiau3 lou7-cham7, tui3 Sin3 e5 khong3-ia2, chin3-cheng5 kiaN5, ti7 Li7-hui-teng3 chat-iaN5, peh-siN3 bo5 chui2 thang lim.  2). Peh-siN3 chiu7 kap Mou5-se ke3-kau3 kong2, Hou7 goan2 u7 chui2 thang lim.  Mou5-se ka7 in kong2, Lin2 siaN2-su7 kap goa2 ke3-kau3, siaN2-su7 chhi3 Ia5-ho5-hoa ah?  3). Peh-siN3 ti7-hia chin chhui3-ta, ai3 lim chui2; chiu7 ai-oan3 Mou5-se kong2, Li2 siaN2-su7 chhoa7 goan2 tui3 Ai-kip8 chiuN7--lai5, hou7 goan2 kap goan2 e5 kiaN2-ji5, goan2 e5 cheng-siN, long2 chhui3-ta si2 ah?  4). Mou5-se chiu7 kiu5-kio3 Ia5-ho5-hoa kong2, Goa2 tui3 chit e5 peh-siN3 beh chaiN2-iuN7 choe3 ah? in chha-put-to beh eng7 chioh8-thau5 tim3 goa2.  5). Ia5-ho5-hoa ka7 Mou5-se kong2, Li2 choe3 peh-siN3 e5 thau5-cheng5 kiaN5, chhoa7 I2-sek-liat8 e5 tiuN2-lo2 kui2-na7 lang5 kap li2 khi3, li2 e5 chhiu2 tioh8 kiah8 cheng5-jit8 phah ho5-chui2 e5 koaiN2-a2.  6). KhoaN3 ah, Goa2 beh khia7 ti7 li2 e5 bin7-cheng5, ti7 Ho5-liat8 e5 chioh8-poaN5-teng2; li2 phah hit e5 chioh8-poaN5, beh u7 chui2 tui3 hia lau5-chhut hou7 peh-siN3 lim.  Mou5-se chiu7 ti7 I2-sek-liat8 tiuN2-lo2 e5 bin7-cheng5 an2-ni kiaN5.  7). I mia5 hit e5 sou2-chai7 kio3 Ma2-sat, koh kio3-choe3 Bi2-li7-pa; in-ui7 I2-sek-liat8 lang5 ke3-kau3, koh in-ui7 in chhi3 Ia5-ho5-hoa, kong2, Ia5-ho5-hoa ti7 goan2 tiong-kan a2-bo5?
	8). Hit-si5 A-ma2-lek8 lang5 lai5 kau3 Li7-hui-teng3, kap I2-sek-liat8 lang5 kau-chian3.  9). Mou5-se ka7 Iok-su-a kong2, Li2 thoe3 lan2 keng2 lang5 chhut-khi3 kap A-ma2-lek8 lang5 kau-chian3; bin5-a2-jit8 goa2 chhiu2--nih beh kiah8 Siong7-te3 e5 koaiN2-a2, khia7 ti7 soaN-teng2.  10). Tui3 hit-tiap8 Iok-su-a chiau3 Mou5-se sou2 ka7 i kong2--e5 kiaN5; kap A-ma2-lek8 lang5 kau-chian3; Mou5-se A-lun5 kap Hou7-jiN2 long2 chiuN7 soaN-teng2.  11). Mou5-se chhiu2 kiah8-khi2 e5 si5, I2-sek-liat8 lang5 chiu7 khah-iaN5; chhiu2 sui5--loh8-khi3 e5 si5, A-ma2-lek8 lang5 chiu7 khah-iaN5.  12). Chong2-si7 Mou5-se chhiu2 sng; in chiu7 soa2 chioh8, lai5 he7 ti7 i e5 e7-bin7; i che7 ti7 chioh8-teng2, A-lun5 kap Hou7-jiN2 hu5 i e5 chhiu2, chit8-e5 ti7 chit-peng5, chit8-e5 ti7 hit-peng5; i e5 chhiu2 chiu7 chu7-chai7, tit8-tit8 kau3 jit8-loh8.  13). Iok-su-a eng7 to thai5 A-ma2-lek8 ong5 kap i e5 peh-siN3.  14). Ia5-ho5-hoa ka7 Mou5-se kong2, Goa2 beh chiong A-ma2-lek8 e5 mia5-ji7 tui3 thiN-e7 oan5-choan5 chhat-biat8 i; li2 tioh8 eng7 chit-e5 sia2 ti7 chheh--nih choe3 ki3-liam7, koh kong2 hou7 Iok-su-a thiaN.  15). Mou5-se khi2 chit8 cho7 toaN5, ho7 i e5 mia5 kio3 Ia5-ho5-hoa-ni5-se;  16). koh kong2, Ia5-ho5-hoa i2-keng chiu3-choa7, Ia5-ho5-hoa beh tai7-tai7 kap A-ma2-lek8 lang5 kau-chian3.

[18]	Mou5-se e5 tiuN7-lang5, Bi2-tian5 e5 che3-si Iap8-thek-lo5, thiaN-kiN3 Siong7-te3 ui7 Mou5-se kap I e5 peh-siN3 I2-sek-liat8 sou2-kiaN5 it-chhe3 e5 su7, chiu7-si7 Ia5-ho5-hoa chhoa7 I2-sek-liat8 chhut Ai-kip8 e5 su7.  2). Mou5-se e5 tiuN7-lang5 Iap8-thek-lo5 toa3 Mou5-se e5 hu7-jin5-lang5 Se-pho-lah8 lai5, chiu7-si7 Mou5-se cheng5 chhe i to3--khi3 e5;  3). koh toa3 i nng7 e5 kiaN2, chit8-e5 mia5-kio3 Kek-sun7; in-ui7 Mou5-se kong2, Goa2 kia3-kha ti7 goa7-pang;  4). chit8-e5 mia5 kio3 I2-li7-i2-sia7; in-ui7 i kong2, Goa2 e5 pe7 e5 Siong7-te3 pang-chan7 goa2, kiu3 goa2 thoat-li7 Hoat-lo2 e5 to.  5). Mou5-se e5 tiuN7-lang5, Iap8-thek-lo5, toa3 Mou5-se nng7 e5 kiaN2 kap i e5 hu7-jin5-lang5, lai5 kau3 Siong7-te3 e5 soaN, chiu7-si7 Mou5-se ti7 khong3-ia2 chat-iaN5 e5 sou2-chai7;  6). ka7 Mou5-se kong2, Goa2 si7 li2 e5 tiuN7-lang5 Iap8-thek-lo5, toa3 li2 e5 hu7-jin5-lang5 kap i nng7 e5 kiaN2, lai5 li2 chia.  7). Mou5-se chhut-khi3 ngia5-chih i e5 tiuN7-lang5, tui3 i kiok-kiong, kap i chim-chhui3, saN-kap mng7 peng5-an; chiu7 jip8 pou3-piN5.  8). Mou5-se chiong Ia5-ho5-hoa ui7 I2-sek-liat8 e5 ian5-kou3 tui3 Hoat-lo2 kap Ai-kip8 lang5 sou2 kiaN5 it-chhe3 e5 su7, i2-kip8 lou7--nih sou2 tu2-tioh8 it-chhe3 e5 ui5-lan5, kap Ia5-ho5-hoa chai2-iuN7 chin2-kiu3 in, long2 pai5-liat8 hou7 i e5 tiuN7-lang5 thiaN.  9). Iap8-thek-lo5 in-ui7 Ia5-ho5-hoa khoan2-thai7 I2-sek-liat8 lang5 it-chhe3 e5 ho2-su7, kiu3 in thoat-li7 Ai-kip8 lang5 e5 chhiu2, chiu7 chin hoaN-hi2.  10). Iap8-thek-lo5 kong2, Ia5-ho5-hoa si7 eng-kai o-lo2--e5, I kiu3 lin2 thoat-li7 Ai-kip8 lang5 e5 chhiu2, ia7 thoat-li7 Hoat-lo2 e5 chhiu2, kiu3 chit e5 peh-siN3 chhut Ai-kip8 lang5 e5 chhiu2-e7.  11). TaN goa2 chai Ia5-ho5-hoa pi2 chiah e5 siong7-te3 khah-toa7, chiu7-si7 tui3 in hiah e5 Ai-kip8 lang5 kiau-ngou7 khoan2-thai7 chit e5 peh-siN3 e5 su7.  12). Mou5-se e5 tiuN7-lang5, Iap8-thek-lo5, chiong sio-che3 kap pat8-ho7 e5 che3, hian3 hou7 Siong7-te3; A-lun5 kap I2-sek-liat8 e5 tiuN2-lo2 long2 lai5, kap Mou5-se e5 tiuN7-lang5 saN-kap chiah8 ti7 Siong7-te3 e5 bin7-cheng5.
	13). Keh-jit8 Mou5-se che7-teh sim2-phoaN3 peh-siN3; peh-siN3 tui3 cha2-khi2 kau3 e5-hng, long2 khia7-oa2 ti7 Mou5-se e5 sin-piN.  14). Mou5-se e5 tiuN7-lang5 khoaN3-kiN3 i tui3 peh-siN3 sou2 choe3 it-chhe3 e5 su7, chiu7 kong2, Li2 tui3 peh-siN3 choe3-e5 si7 sim2-mih8 su7 ah? li2 siaN2-su7 ka-ki7 che7-teh, cheng3 peh-siN3 tui3 cha2-khi2 kau3 e5-hng long2 khia7 ti7 li2 e5 sin-piN ah?  15). Mou5-se in3 i e5 tiuN7-lang5 kong2, Che si7 in-ui7 peh-siN3 kau3 goa2 chia, lai5 mng7 Siong7-te3.  16). In u7 tai7-chi3 e5 si5, chiu7 lai5 goa2 chia, goa2 chiu7 ti7 in siang-peng5 e5 tiong-kan ka7 in phoaN3-toan3, hou7 in chai Siong7-te3 e5 lut8-le7 kap hoat-tou7.  17). Mou5-se e5 tiuN7-lang5 tui3 i kong2, Li2 an2-ni choe3 m7-ho2.  18). Li2 kap li2 chiah e5 peh-siN3 oe7 chin sng2-sin; in-ui7 chit e5 su7 hou7 li2 siuN tang7, li2 ka-ki7 chit8-lang5 choe3-boe7-lai5.  19). TaN li2 tioh8 thiaN goa2 e5 oe7, goa2 thoe3 li2 phah-sng3, goan7 Siong7-te3 kap li2 ti7-teh; li2 tioh8 thoe3 peh-siN3 kau3 Siong7-te3 bin7-cheng5, chiong an3-kiaN7 chheng2-mng7 Siong7-te3;  20). koh tioh8 chiong lut8-le7 kap hoat-tou7 ka3-si7 in, chi2-si7 in sou2 tioh8 kiaN5 e5 lou7, sou2 tioh8 choe3 e5 su7.  21). Ia7 tioh8 tui3 peh-siN3 e5 tiong-kan, keng2 u7 chai5-leng5 e5 lang5, chiu7-si7 keng3-ui3 Siong7-te3, seng5-sit8 bo5 lam7-sam2, oan3-hun7 put-gi7 e5 chiN5, hit-ho7 lang5, siat-lip8 in choe3 peh-siN3 e5 si7-toa7, u7-e5 koan2 chit8 chheng lang5, u7-e5 koan2 chit8-pah lang5, u7-e5 koan2 gou7-chap8 lang5, u7-e5 koan2 chap8-lang5;  22). hou7 in chiau3-si5 sim2-phoaN3 peh-siN3; toa7-su7 tioh8 hou7 in kau3 li2 chia, sio2-su7 in thang ka-ki7 sim2-phoaN3; an2-ni li2 chiu7 khah kiam2-khin, in ia7 thang kap li2 saN-kap tam-tng.  23). Li2 na7 an2-ni kiaN5, Siong7-te3 ia7 an2-ni hoan-hu3 li2, li2 chiu7 chih-chai3 oe7-tiau5, chiah e5 peh-siN3 ia7 thang an-jian5 kau3 i e5 sou2-chai7.  24). Tui3 an2-ni Mou5-se thiaN-than3 i e5 tiuN7-lang5 e5 oe7, long2 chiau3 i sou2 kong2--e5 khi3 kiaN5.  25). Mou5-se tui3 I2-sek-liat8 lang5 tiong-kan keng2 u7 chai5-leng5 e5 lang5, siat-lip8 in choe3 peh-siN3 e5 si7-toa7, u7-e5 koan2 chit8-chheng lang5, u7-e5 koan2 chit8-pah lang5, u7-e5 koan2 gou7-chap8 lang5, u7-e5 koan2 chap8-lang5;  26). in chiau3-si5 sim2-phoaN3 peh-siN3, u7 oh-tit e5 an3-kiaN7 chiu7 kau3 Mou5-se hia; na7-si7 tak8-hang7 sio2-su7, in chiu7 ka-ki7 sim2-phoaN3.  27). Au7-lai5 Mou5-se sang3 i e5 tiuN7-lang5 khi2-sin, i chiu7 to3--khi3 pun2 sou2-chai7.

[19]	I2-sek-liat8 lang5 chhut Ai-kip8 toe7 e5 liau2-au7 te7-saN geh8, tu2-tu2 hit-jit8, in chiu7 kau3 Se-nai2 e5 khong3-ia2.  2). In li7-khui Li7-hui-teng3, lai5 kau3 Se-nai2 e5 khong3-ia2, chiu7 ti7 khong3-ia2 chat-iaN5; I2-sek-liat8 lang5 chiu7 ti7 hit e5 soaN e5 thau5-cheng5 chat-iaN5.  3). Mou5-se chiuN7 kau3 Siong7-te3 hia; Ia5-ho5-hoa tui3 soaN--nih kio3 i kong2, Li2 tioh8 an2-ni ka7 Nga2-kok-ke kong2, thong-ti I2-sek-liat8 lang5 chai;  4). Goa2 tui3 Ai-kip8 lang5 sou2 kiaN5 e5 su7, lin2 long2 khoaN3-kiN3; koh khoaN3-kiN3 Goa2 chaiN2-iuN7 chhin-chhiuN7 eng-chiau2 e5 sit8 pe7 lin2, toa3 lin2 lai5 kui ti7 Goa2.  5). TaN lin2 na7 sit8-chai7 thiaN-than3 Goa2 e5 oe7, chun-siu2 Goa2 e5 iok, chiu7 ti7 liat8-kok-tiong lin2 beh choe3 Goa2 ka-ki7 e5 po2-poe3; in-ui7 choan5-toe7 long2 si7 Goa2-e5;  6). lin2 beh kui ti7 Goa2, choe3 che3-si e5 kok, choe3 seng3-kiat e5 peh-siN3.  Chiah e5 oe7 si7 li2 sou2 tioh8 ka7 I2-sek-liat8 lang5 kong2--e5.
	7). Mou5-se lai5 chio-chip8 peh-siN3 tiong-kan e5 tiuN2-lo2, chiong Ia5-ho5-hoa sou2 hoan-hu3 i e5 oe7, long2 pai5-liat8 ti7 in e5 bin7-cheng5;  8). peh-siN3 long2 tang5-siaN in3 kong2, KiN3-na7 Ia5-ho5-hoa sou2 kong2--e5 goan2 long2 beh chun-than3.  Mou5-se chiu7 chiong peh-siN3 e5 oe7 he5-hok Ia5-ho5-hoa.  9). Ia5-ho5-hoa ka7 Mou5-se kong2, KhoaN3 ah, Goa2 beh ti7 bat8-hun5 e5 tiong-kan lim5-kau3 li2, hou7 peh-siN3 thiaN-kiN3 Goa2 kap li2 teh kong2, thang eng2-oan2 sin3 li2.  Mou5-se chiu7 chiong peh-siN3 e5 oe7 ka7 Ia5-ho5-hoa kong2.  10). Ia5-ho5-hoa koh ka7 Mou5-se kong2, Li2 khi3 peh-siN3 hia, kin-a2-jit8 bin5-a2-jit8 ka7 in hun-piat choe3-seng3, in ia7 tioh8 soe2-saN.  11). Tioh8 pi7-pan7 pian7 hu3 te7-saN jit8; in-ui7 te7-saN jit8, Ia5-ho5-hoa beh ti7 cheng3 peh-siN3 e5 bin7-cheng5, kang3-lim5 ti7 Se-nai2 soaN.  12). Li2 tioh8 ti7 soaN e5 si3-ui5 ka7 peh-siN3 siat kai3-han7, kong2, Lin2 tioh8 kin2-sin7, m7-thang chiuN7-soaN, ia7 m7-thang bong i e5 kau-kai3; kiN3-na7 bong chit e5 soaN e5, tek-khak tioh8 hou7 i si2;  13). m7-thang eng7 chhiu2 bong--i, tioh8 eng7 chioh8-thau5 tim3 i, a2-si7 eng7 chiN3 sia7--i; bo5-lun7 si7 lang5 a2 cheng-siN, long2 boe7 oah8.  Kau3 sau3-kak e5 siaN thoa-tng5 e5 si5, in tioh8 chiuN7-lai5 soaN-kha.  14). Mou5-se loh8-soaN kau3 peh-siN3 hia, ka7 in hun-piat choe3-seng3; in chiu7 ka-ki7 soe2 saN.  15). I tui3 peh-siN3 kong2, Tioh8 pi7-pan7 pian7 hu3 te7-saN jit8, m7-thang chhin-kun7 hu7-jin5-lang5.
	16). Kau3 te7-saN jit8 thiN-kng-cha2, ti7 soaN-teng2 u7 lui5 tan5, sih-na3 kap bat8-hun5, koh sau3-kak e5 siaN chin-toa7; iaN5-lai7 e5 peh-siN3 long2 ngiauh8-ngiauh8-chhoah.  17). Mou5-se chhoa7 peh-siN3 chhut iaN5-poaN5, ngia5-chih Siong7-te3; in long2 khia7 ti7 soaN-kha.  18). Thong Se-nai2 soaN long2 si7 he2-ian; in-ui7 Ia5-ho5-hoa ti7 he2-tiong kang3-lim5 ti7 soaN-teng2; soaN e5 he2-ian chheng3-koaiN5, chhin-chhiuN7 hui5-io5 e5 ian, pian3-soaN toa7 tin2-tang7.  19). Sau3-kak e5 siaN na2-tan5 na2-toa7, Mou5-se kong2-oe7, Siong7-te3 chhut-siaN in3 i.  20). Ia5-ho5-hoa kang3-lim5 ti7 Se-nai2 soaN, ti7 soaN-be2-liu; Ia5-ho5-hoa tiau3 Mou5-se chiuN7 soaN-be2-liu; Mou5-se chiu7 chiuN7--khi3.  21). Ia5-ho5-hoa tui3 Mou5-se kong2, Li2 loh8--khi3 kim3-kai3 peh-siN3, kiaN-liau2 in chhoan3-ke3-kai3, kau3 Ia5-ho5-hoa chia lai5 khoaN3, ti3-kau3 in choe7-choe7 lang5 si2;  22). lian5 chhin-kun7 Ia5-ho5-hoa e5 che3-si, ia7 tioh8 ka-ki7 hun-piat choe3-seng3, kiaN-liau2 Ia5-ho5-hoa hut-jian5 chhut--lai5 phah in.  23). Mou5-se tui3 Ia5-ho5-hoa kong2, Peh-siN3 boe7-oe7 chiuN7 Se-nai2 soaN, in-ui7 Li2 i2-keng kim3-kai3 goan2 kong2, Tioh8 ti7 soaN e5 si3-ui5 siat kai3-han7, hun-piat i choe3-seng3.  24). Ia5-ho5-hoa ka7 i kong2, Khi3 ah, loh8--khi3; li2 tioh8 kap A-lun5 chiuN7--lai5; tok8-tok8 che3-si kap peh-siN3 m7-thang chhoan3-ke3-kai3 chiuN7 kau3 Ia5-ho5-hoa bin7-cheng5, kiaN-liau2 I hut-jian5 chhut-lai5 phah in.  25). Mou5-se chiu7 loh8--khi3, kau3 peh-siN3 hia, ka7 in kong2.

[20]	Siong7-te3 hoan-hu3 chiah-e5 it-chhe3 e5 oe7 kong2,  2). Goa2 si7 Ia5-ho5-hoa, li2 e5 Siong7-te3, bat chhoa7 li2 tui3 Ai-kip8 toe7, tui3 choe3 lou5-chai5 e5 ke, chhut--lai5 e5.
	3). Goa2 i2-goa7, li2 m7-thang u7 pat8 e5 Siong7-te3.
	4). M7-thang ui7-tioh8 ka-ki7 tiau-khek ngou2-siong7, put-lun7 thiN-teng2, toe7-chiuN7, kap toe7-e7 chui2-lai7 sou2-u7 e5 mih8, long2 m7-thang choe3 in e5 siong7;  5). m7-thang keng3-pai3 in, ia7 m7-thang hok8-sai7 in; in-ui7 Goa2 Ia5-ho5-hoa, li2 e5 Siong7-te3, toan3-toan3 m7 iong5-un2 eng7 pat8 e5 siong7-te3 phit-phoe3 Goa2; oan3-hun7 Goa2--e5, Goa2 kui-kiu7 i e5 choe7, tui3 pe7 kau3 kiaN2 kau3 saN-si3 tai7;  6). thiaN3 Goa2, siu2 Goa2 kai3-beng7--e5, Goa2 si-un hou7 i, tit8-kau3 chheng-tai7.
	7). M7-thang lam7-sam2 chheng Ia5-ho5-hoa li2 e5 Siong7-te3 e5 mia5; in-ui7 lam7-sam2 chheng I e5 mia5 e5 lang5, Ia5-ho5-hoa tek-khak bo5 liah8 i choe3 bo5-choe7.
	8). Tioh8 ki3-tit an-hioh-jit8, siu2 i choe3-seng3;  9). lak8-jit8-lai7 eng-kai tioh8-boa5, choe3 li2 it-chhe3 e5 kang;  10). tok8-tok8 te7-chhit-jit8, chiu7-si7 ng3 Ia5-ho5-hoa li2 e5 Siong7-te3 lai5 siu2 e5 an-hioh; chit-jit8 li2 kap li2 e5 kiaN2, cha-bou2-kiaN2, lou5-pok8, lu2-pi7, cheng-siN, i2-kip8 tiam3 ti7 li2 tiong-kan e5 chhut-goa7 lang5, it-chhe3 e5 kang, long2 m7-thang choe3;  11). in-ui7 lak8-jit8-lai7, Ia5-ho5-hoa chhong3-cho7 thiN, toe7, hai2, kap hit tiong-kan ban7-mih8, te7-chhit jit8 chiu7 hioh; sou2-i2 Ia5-ho5-hoa su3-hok ti7 an-hioh-jit8, siat-lip8 i choe3-seng3.
	12). Tioh8 hau3-keng3 li2 e5 lau7-pe7, li2 e5 lau7-bu2, hou7 li2 e5 jit8-chi2 ti7 Ia5-ho5-hoa li2 e5 Siong7-te3 sou2 siuN2-su3 li2 e5 toe7, tit-tioh8 ku2-tng5.
	13). M7-thang hai7-si2 lang5.
	14). M7-thang kiaN5 kan-im5.
	15). M7-thang thau-theh8.
	16). M7-thang choe3 ke2 e5 kan-cheng3, ham7-hai7 li2 e5 chhu3-piN.
	17). M7-thang tham li2 e5 chhu3-piN e5 chhu3, ia7 m7-thang tham li2 e5 chhu3-piN e5 bou2, lou5-pok8, lu2-pi7, gu5, lu5, i2-kip8 li2 e5 chhu3-piN it-chhe3 sou2-u7--e5.
	18). Cheng3 peh-siN3 khoaN3-kiN3 lui5-tan5, sih-na3, sau3-kak e5 siaN, koh soaN-teng2 chhut-ian, peh-siN3 chit8-e7 khoaN3-kiN3, chiu7 ngiauh8-ngiauh8-chhoah, hng7-hng7 khia7-teh;  19). tui3 Mou5-se kong2, Kiu5 li2 kap goan2 kong2, goan2 beh thiaN; m7-thang Siong7-te3 kap goan2 kong2, kiaN-liau2 goan2 oe7 si2.  20). Mou5-se tui3 peh-siN3 kong2, M7-bian2 kiaN; in-ui7 Siong7-te3 kang3-lim5 si7 beh chhi3-giam7 lin2 koh hou7 lin2 si5-siong5 keng3-ui3 I, bian2-tit lin2 hoan7-choe7.  21). Tui3 an2-ni peh-siN3 hng7-hng7 khia7-teh; Mou5-se chiu7 kiaN5-kun7 bat8-hun5, kau3 Siong7-te3 e5 sou2-chai7.
	22). Ia5-ho5-hoa tui3 Mou5-se kong2, Li2 tioh8 an2-ni ka7 I2-sek-liat8 lang5 kong2, Lin2 i2-keng ka-ki7 khoaN3-kiN3 Goa2 tui3 thiN-teng2 kap lin2 kong2-oe7.  23). Lin2 m7-thang choe3 pat8 e5 siong7-te3 phit-phoe3 Goa2; m7-thang ui7 ka-ki7 choe3 gun5 e5 siong7-te3, kim e5 siong7-te3.  24). Li2 tioh8 ka7 Goa2 khi2 thou5-toaN5, ti7 hit teng2-bin7 hian3 li2 e5 sio-che3, kap peng5-an-che3, kap li2 e5 gu5, li2 e5 iuN5; kiN3-na7 Goa2 hou7 lang5 ki3-liam7 Goa2 e5 mia5 e5 sou2-chai7, Goa2 beh kau3 li2 hia su3-hok li2.  25). Li2 na7 eng7 chioh8-thau5 ka7 Goa2 khi2-toaN5, m7-thang eng7 ke3-phah e5 chioh8 lai5 khi2; in-ui7 na7 ti7 hi2 teng2-bin7 tang7 li2 e5 ke-si, chiu7 phah la5-sam5--i.  26). Ia7 m7-thang eng7 kia7-a2-chan3 chiuN7 Goa2 e5 toaN5, bian2-tit lou7-hian7 li2 e5 e7-the2.

[21]	Li2 ti7 peh-siN3 e5 bin7-cheng5 sou2 tioh8 lip8 e5 hoat-tou7 si7 an2-ni.
	2). Li2 na7 boe2 Hi-pek-lai5 lang5 choe3 lou5-pok8, i beh hok8-sai7 li2, lak8-ni5 ku2, te7-chhit ni5 i thang chu7-iu5 peh8-peh8 chhut-khi3;  3). i na7 toaN-sin lai5, chiu7 toaN-sin chhut-khi3; i na7 u7 bou2, i e5 bou2 chiu7 kap i chhut-khi3;  4). i e5 chu2-lang5 na7 ka7 i chhoa7-bou2, bou2 ka7 i siN-kiaN2 a2 si7 cha-bou2-kiaN2, bou2 kap kiaN2-ji5 tioh8 kui chu2-lang5; i tioh8 toaN-sin chhut-khi3.  5). Siat-su2 lou5-pok8 beng5-beng5 kong2, Goa2 thiaN3 goa2 e5 chu2-lang5, kap goa2 e5 bou2, goa2 e5 kiaN2-ji5, m7-ai3 chhut-khi3 chu7-iu5;  6). i e5 chu2-lang5 chiu7 tioh8 toa3 i kau3 koaN-hu2 hia, koh tioh8 chhoa7 i oa2-kun7 mng5, a2-si7 mng5-khia7, chu2-lang5 tioh8 eng7 chng3-a2 chng3 i e5 hi7-a2; i chiu7 eng2-oan2 hok8-sai7--i.
	7). Lang5 na7 boe7 cha-bou2-kiaN2 choe3 lu2-pi7, i bo5 thang chhin-chhiuN7 lou5-pok8 an2-ni chhut-khi3.  8). Chu2-lang5 na7 tiaN7-tioh8 siu--i, au7-lai5 khoaN3 bo5 teng3-i3, chiu7 tioh8 chun2 i siok8-sin; chu2-lang5 i2-keng phian3 i, chiu7 bo5 koan5 thang boe7 i hou7 goa7-pang lang5.  9). Chu2-lang5 na7 tiaN7-tioh8 i hou7 ka-ki7 e5 kiaN2, chiu7 tioh8 khoan2-thai7 i chhin-chhiuN7 cha-bou2-kiaN2.  10). Na7 u7 koh chhoa7 chit8-e5, chiu7 i e5 chiah8, chheng7, kap phoe3-hap8 e5 su7, iu5-goan5 m7-thang kiam2-chio2.  11). Na7 bo5 tui3 i kiaN5 chi2 saN-hang7, i chiu7 thang peh8-peh8 chhut-khi3, bian2 eng7 gun5 siok8.
	12). Phah-si2 lang5--e5 tek-khak tioh8 hou7 i si2.  13). Lang5 na7 m7-si7 bai5-hok8-teh thai5-lang5, chiu7-si7 Siong7-te3 kau ti7 i e5 chhiu2, Goa2 chiu7 ka7 li2 siat chit8 e5 sou2-chai7, i thang chau2-khi3 hia.  14). Lang5 na7 chu7-choan kong-kek i e5 chhu3-piN, eng7 khui2-khiat e5 ke3-bou5, chiu7 na7 ti7 Goa2 e5  toaN5, iah8 tioh8 liah8-khi3 hou7 i si2.
	15). Phah lau7-pe7 a2-si7 lau7-bu2--e5, tek-khak tioh8 hou7 i si2.
	16). Koai2 lang5 khi3 boe7--e5, a2-si7 iau2 ti7 i e5 chhiu2, tek-khak tioh8 hou7 i si2.
	17). Chiu3-chou2 lau7-pe7 a2-si7 lau7-bu2--e5, tek-khak tioh8 hou7 i si2.
	18). Lang5 na7 oan-ke, chit-e5 eng7 chioh8-thau5 a2-si7 kun5-thau5-bu2 phah hit-e5, iau2 bo5 ti3-kau3 si2, put-ko3 to2 ti7 bin5-chhng5;  19). na7 oe7 koh khi2--lai5, oa3 koaiN2-a2 chhut-khi3, hit-e5 phah i--e5, thang sng3 bo5-choe7; tok8-tok8 tioh8 pe5 i boe7 choe3 kang e5 chiN5, ia7 tioh8 ka7-i i kau3 long2 ho2.
	20). Lang5 na7 eng7 thui5-a2 phah i e5 lou5-pok8, a2-si7 i e5 lu2-pi7, ti3-kau3 liam5-piN si2, i tek-khak tioh8 siu7 heng5-hoat8;  21). na7 ke3 chit8-nng7 jit8 chiah si2, chiu7 thang bian2 siu7 heng5-hoat8, in-ui7 si7 i e5 gun5 boe2-e5.
	22). Lang5 na7 saN-phah, siong-hai7 u7 sin-in7 e5 hu7-jin5-lang5, ti3-kau3 ka-lauh8-sin, au7-lai5 bo5 pat8-hang7 e5 hai7, hit-lang5 tioh8 hoat8-gun5, chiau3 hu7-jin5-lang5 e5 tiong7-hu sou2 teng7--e5; ti7 koaN-hu2 e5 bin7-cheng5 hou7 i.  23). Na7 u7 pat8-hang7 e5 siong-hai7, chiu7 tioh8 eng7 mia7 pe5 mia7.  24). Bak8-chiu pe5 bak8-chiu, chhui3-khi2 pe5 chhui3-khi2, chhiu2 pe5 chhiu2,  25). kha pe5 kha, sio pe5 sio, siong pe5 siong, phah pe5 phah.
	26). Lang5 na7 phah-phaiN2 i e5 lou5-pok8, a2-si7 i e5 lu2-pi7, chit8-lui2 bak8-chiu, chiu7 tioh8 in-ui7 i e5 bak8-chiu pang3 i khi3 chu7-iu5.  27). Na7 phah-lak i e5 lou5-pok8, a2-si7 i e5 lu2-pi7, chit8 ki chhui3-khi2, chiu7 tioh8 in-ui7 i e5 chhui3-khi2 pang3 i khi3 chu7-iu5.
	28). Gu5 na7 tak-si2 chit8 e5 ta-pou-lang5, a2-si7 chit8 e5 hu7-jin5-lang5, tioh8 eng7 chioh8-thau5 tim3-si2 hit chiah gu5, chong2-si7 m7-thang chiah8 i e5 bah; gu5 e5 chu2-lang5 sng3 bo5 choe7.  29). Siat-su2 hit chiah gu5 peng5-sou3 oe7 tak--lang5, u7 lang5 po3 i e5 chu2-lang5 chai, i keng3-jian5 bo5 chiong gu5 koaiN--teh, ti3-kau3 tak-si2 ta-pou-lang5 a2-si7 hu7-jin5-lang5; chiu7 tioh8 eng7 chioh8-thau5 tim3-si2 hit chiah gu5, gu5 e5 chu2-lang5 ia7 tioh8 si2.  30). Na7 si7 gi2-tiaN7 eng7 gun5 siok8 siN3-mia7, chiu7 tioh8 chiau3 sou2 gi2-tiaN7--e5, lai5 siok8 i e5 siN3-mia7.  31). Gu5 bo5-lun7 tak-tioh8 lang5 e5 kiaN2 a2-si7 cha-bou2-kiaN2, tioh8 chiau3 chit e5 le7 pan7--i.  32). Gu5 na7 tak-tioh8 lou5-pok8 a2-si7 lu2-pi7, tioh8 eng7 gun5 saN-chap8 sia3-khek-lek8 hou7 in e5 chu2-lang5; ia7 tioh8 eng7 chioh8-thau5 tim3-si2 gu5.
	33). Lang5 na7 hian-khui chiN2, a2-si7 kut8 chiN2, bo5 kham3-koa3, u7 gu5 a2-si7 lu5 poah8 ti7 hit lai7-bin7,  34). chiN2 e5 chu2-lang5 tioh8 pe5, ia7 tioh8 theh8 gun5 hou7 i e5 chu2; si2 e5 cheng-siN kui ka-ki7.
	35). Chit-lang5 e5 gu5 na7 tak-tioh8 hit lang5 e5 gu5, ti3-kau3 si2, in tioh8 boe7 oah8 e5 gu5, ke3-chiN5 piN5-pun, si2 e5 gu5 ia7 tioh8 piN5-pun.  36). Lang5 na7 chai chit chiah gu5 peng5-sou3 oe7 tak--lang5, chu2-lang5 keng3-jian5 bo5 chiong gu5 koaiN-teh, i chiu7 tioh8 eng7 gu5 pe5 gu5, si2 e5 gu5 kui ka-ki7.

[22]	Lang5 na7 thau-khan gu5, a2-si7 iuN5, bo5-lun7 thai5 a2-si7 boe7, chit8 chiah gu5 tioh8 pe5 i gou7 chiah, chit8 chiah iuN5 tioh8 pe5 si3-chiah.  2). Chhat8 na7 iah-khang, hou7 lang5 tu2-tioh8, ka7 i phah-si2, chiu7 bo5 sng3 i u7 phah-si2 lang5 e5 choe7.  3). Na7 jit8-thau5 i2-keng chhut, chiu7 sng3 i u7 phah-si2 lang5 e5 choe7.  Chhat8 tek-khak tioh8 pe5; na7 bo5 thang pe5, chhat8 tioh8 boe7 sin, lai5 ti2 i sou2 thau--e5.  4). Na7 i sou2 thau--e5, kiam2-chhai2 gu5, a2-si7 lu5, iuN5, iau2 oah8 ti7 i e5 chhiu2, chiu7 tioh8 pe5 teng5-pe7.
	5). Lang5 na7 ti7 chhan5--nih, a2-si7 phu5-to5-hng5, pang3 cheng-siN, chhut-chai7 i chiah8 pat8-lang5 e5 chhan5, chiu7 tioh8 eng7 ka-ki7 e5 chhan5--nih siong7 ho2--e5, kap phu5-to5-hng5 siong7 ho2--e5 lai5 pe5--i.
	6). Na7 he2 sio chhi3-phe3, soa3 sio-tioh8 tiu7-tui, a2-si7 iau2-be7 koah e5 tiu7, a2-si7 chhan5-hng5, chiu7 khi2-he2 e5 lang5 tek-khak tioh8 pe5.
	7). Lang5 na7 chiong gun5 a2-si7 mih8-kiaN7, kau-tai3 chhu3-piN kou3-siu2, chiah e5 mih8, na7 tui3 hit-lang5 e5 ke tioh8 chhat8 thau, chhat8 na7 liah8-tioh8, chhat8 tioh8 pe5 teng5-pe7;  8). chhat8 na7 liah8-bo5-tioh8, hit e5 ke-chu2 tioh8 kau3 koaN-hu2 bin7-cheng5, khoaN3 i u7 theh8 chhu3-piN e5 mih8-kiaN7 a2-bo5.  9). KiN3-na7 u7 ke3-sit, kiam2-chhai2 si7 ui7-tioh8 gu5, lu5, iuN5, a2-si7 ui7-tioh8 i-chiuN5 a2-si7 sim2-mih8 sit-loh8 e5 mih8, u7 lang5 jin7-tit si7 i-e5, siang-peng5 e5 an3-kiaN7 tioh8 kau3 koaN-hu2 e5 bin7-cheng5; koaN-hu2 na7 toan3-teng7 sim2-mih8 lang5 u7 choe7, hit-lang5 tioh8 pe5 i e5 chhu3-piN teng5-pe7.  10). Lang5 na7 chiong lu5, a2-si7 gu5, a2-si7 iuN5, a2-si7 pat8-ho7 cheng-siN, kau-tai3 chhu3-piN kou3-siu2, cheng-siN kiam2-chhai2 si2, a2-si7 siu7-siong, a2-si7 hou7 lang5 khan--khi3, bo5 lang5 khoaN3-kiN3;  11). nng7-lang5 e5 tiong-kan, tioh8 ki2 Ia5-ho5-hoa chiu3-choa7, m7-bat theh8 chhu3-piN e5 mih8, goan5-chu2 chiu7 tioh8 soah, kou3-siu2 e5 lang5 m7-bian2 pe5.  12). Cheng-siN na7 tui3 kou3-siu2 e5 lang5 hiah hou7 lang5 thau--khi3, i chiu7 tioh8 pe5 goan5-chu2.  13). Na7 siu7 ia2-siu3 thiah-chhui3, kou3-siu2 e5 lang5 tioh8 toa3 i lai5 choe3 cheng3-ku3; sou2 thiah-chhui3--e5 chiu7 m7-bian2 pe5.
	14). Lang5 na7 tui3 chhu3-piN chioh sim2-mih8 mih8, sou2 chioh--e5 kiam2-chhai2 siu7-siong a2-si7 si2, goan5-chu2 bo5 saN-kap ti7-teh, i tek-khak tioh8 pe5.  15). Na7 goan5-chu2 saN-kap ti7-teh, i chiu7 m7-bian2 pe5; na7 si7 chou--e5, ia7 m7-bian2 pe5, in-ui7 pun2 u7 chou-chiN5.
	16). Lang5 na7 in2-iu2 be7 siu7 pheng3 e5 cha-bou2-gin2-na2 kap i tang5-pang5, i tioh8 pheng3 i choe3-bou2.  17). Na7 i e5 lau7-pe7 koat-toan3 m7-kheng2 chiong cha-bou2-kiaN2 phoe3--i, i chiu7 tioh8 chiau3 chai7-sek-lu2 e5 pheng3-le2, hou7 i gun5.
	18). Choe3 ang-i5--e5, tioh8 hou7 i si2.
	19). KiN3-na7 kap siu3 im5--e5, tek-khak tioh8 hou7 i si2.
	20). Bo5 choan-choan che3-su7 Ia5-ho5-hoa, lai5 che3-su7 pat8 e5 siong7-te3--e5, tioh8 biat8--i.
	21). M7-thang khi-hu7 chhut-goa7 lang5, ia7 m7-thang ap-che3 i; in-ui7 lin2 ti7 Ai-kip8 toe7 ia7 bat choe3 chhut-goa7 lang5.  22). M7-thang phaiN2 khoan2-thai7 koaN2-hu7 kap kou-ji5.  23). Na7 sio2-khoa2 phaiN2 khoan2-thai7--in, in kiu5-kio3 Goa2, Goa2 tek-khak beh thiaN in e5 kiu5-kio3.  24). Ia7 beh toa7 siu7-khi3, eng7 to thai5--lin2; hou7 lin2 e5 bou2 choe3 koaN2-hu7, lin2 e5 kiaN2 choe3 kou-ji5.
	25). Goa2 e5 peh-siN3-tiong u7 song3-hiong lang5 kap lin2 khia7-khi2, li2 na7 chioh i gun5, li2 m7-thang chhin-chhiuN7 che3-chu2 khoan2-thai7 i, ia7 m7-thang theh8 i e5 li7-sek.  26). Li2 na7 theh8 chhu3-piN e5 i-chiuN5 choe3 chun2-tng3, jit8-loh8 chiu7 tioh8 heng5--i;  27). i chi2-u7 chit-kiaN7 thang kah, si7 i jia seng-khu e5 saN; na7 bo5, i beh chaiN2-iuN7 khun3? i kiu5--Goa2, Goa2 beh thiaN, in-ui7 Goa2 si7 chu5-pi--e5.
	28). M7-thang hui2-pong3 koaN-hu2; ia7 m7-thang me7 li2 e5 peh-siN3 e5 si7-toa7.  29). Li2 tioh8 tui3 sou2 siu-seng5 e5 gou7-kak, kap chiu2-khut-lai7 sou2 lau5-chhut e5 chiu2, theh8-lai5 hian3, m7-thang ian5-chhian5.  30). Li2 tioh8 chiong thau5-chiuN7 e5 kiaN2 kui ti7 Goa2; li2 e5 gu5, li2 e5 iuN5, ia7 tioh8 an2-ni; chhit-jit8 thang te3 i e5 bu2, ti7 poeh-jit8 tioh8 kui ti7 Goa2.  31). Lin2 tioh8 ui7-tioh8 Goa2 choe3 seng3 e5 peh-siN3; sou2-i2 chhan5--nih ia2-siu3 sou2 thiah-lih8 e5 bah, lin2 m7-thang chiah8, tioh8 hiat hou7 kau2.

[23]	M7-thang po3-iong5 iau5-gian5; m7-thang kap phaiN2-lang5 lian5-hap8 choe3 lam7-sam2 e5 kan-cheng3.  2). M7-thang te3 cheng3-lang5 kiaN5-phaiN2; ti7 saN-ko3 e5 su7, m7-thang phian-oa2 toa7-peng5, kong2 i e5 oe7, lai5 oan-ong2 cheng3-tit8.  3). M7-thang ti7 saN-ko3 e5 su7, than2-hou7 song3-hiong lang5.
	4). Na7 tu2-tioh8 li2 e5 tui3-tek8 e5 gu5, a2-si7 lu5, sit-be5 lou7, tek-khak tioh8 khan to3--lai5 kau--i.  5). Na7 khoaN3-kiN3 oan3-hun7 li2 e5 lang5 e5 lu5 pe7-chai3 teh-to2, m7-thang kiaN5-khui, tioh8 kap i saN-kap pang3 lu5 sou2 chai3--e5.
	6). Song3-hiong lang5 u7 saN-ko3, li2 m7-thang phian-toan3.  7). Tioh8 li7-khui hu-ke2 e5 su7 hng7-hng7; m7-thang thai5 bo5-choe7 kap gi7 e5 lang5; in-ui7 phaiN2-lang5 Goa2 tek-khak bo5 sng3 i choe3 gi7.  8). M7-thang siu7 pou3-lou7, in-ui7 pou3-lou7 oe7 hou7 bak8-chiu kim e5 lang5 pian3 chhiN-mi5, koh oe7 chiong gi7-lang5 e5 oe7 peng2-to3-tng2.  9). M7-thang ap-che3 chhut-goa7 lang5; in-ui7 lin2 bat chhut-goa7 ti7 Ai-kip8 toe7, chai chhut-goa7 lang5 e5 sim.
	10). Lak8-ni5-lai7 li2 tioh8 cheng3-choh li2 e5 chhan5-hng5, siu-seng5 thou2-san2.  11). Tok8-tok8 te7-chhit ni5, tioh8 hou7 thou2-toe7 hioh-khun3 bo5 cheng3-choh, hou7 li2 e5 peh-siN3-tiong e5 song3-hiong lang5 u7 thang chiah8; sou2 chhun--e5 thang hou7 ia2-siu3 chiah8; li2 e5 phu5-to5-hng5 kap kaN-na2-hng5, ia7 tioh8 an2-ni.  12). Lak8-jit8-lai7 li2 tioh8 choe3 li2 e5 kang, te7-chhit jit8 tioh8 an-hioh, hou7 gu5 lu5 thang hioh-khun3, ia7 hou7 lu2-pi7 e5 kiaN2 kap chhut-goa7 lang5 long2 thang iong2 cheng-lek8.  13). KiN3-na7 Goa2 tui3 lin2 kong2 e5 oe7, lin2 tioh8 kin2-sin7 siu2; pat8 e5 siong7-te3 e5 mia5, li2 m7-thang the5-khi2, ia7 m7-thang kong2 hou7 lang5 thiaN.  14). Chit8-ni5 saN-pai2 li2 tioh8 siu2-choeh hok8-sai7 Goa2.  15). A-pit geh8, li2 chhut Ai-kip8, kau3 tiaN7-tioh8 e5 ki5, tioh8 siu2 tu5-kaN3-choeh; chhit-jit8 ku2 chiah8 bo5-kaN3-piaN2, chiau3 Goa2 sou2 hoan-hu3--e5; tiau5-kiN3 Goa2 e5 lang5 m7-thang khang-chhiu2.  16). Koh u7 siu-koah e5 choeh, chiu7-si7 li2 ti7 chhan5--nih chai-cheng3, tui3 tioh8-boa5 tit-tioh8 khi2-thau5 sek8 e5 thou2-san2.  Koh u7 siu-khng3 e5 choeh, chiu7-si7 ni5-be2, lin2 siu-khng3 tui3 chhan5--nih tioh8-boa5 sou2 tit-tioh8--e5.  17). Chit8-ni5 saN-pai2, li2 it-chhe3 e5 ta-pou-teng tioh8 kau3 Chu2 Ia5-ho5-hoa e5 bin7-cheng5.
	18). Che3-su7 Goa2 e5 seng-le2, i e5 huih m7-thang chham u7 kaN3 e5 mih8 lai5 hian3; ia7 m7-thang chiong Goa2 choeh-ki5 seng-le2 e5 iu5 lau5 kau3 ke3 cha2-khi2.  19). Toe7--nih te7-it khi2-thau5 sek8 e5 mih8, tioh8 sang3 kau3 Ia5-ho5-hoa li2 Siong7-te3 e5 chhu3.  Chu2 soaN-iuN5-a2 m7-thang eng7 i e5 bu2 e5 lin.
	20). KhoaN3 ah, Goa2 chhe Goa2 e5 su3-chia2 ti7 li2 e5 thau5-cheng5, ti7 lou7--nih po2-hou7 li2, chhoa7 li2 kau3 Goa2 sou2 pi7-pan7 e5 toe7.  21). Lin2 ti7 i e5 bin7-cheng5 tioh8 kin2-sin7, thiaN-than3 i e5 oe7, m7-thang ui5-keh8 i; i bo5 beh sia3-bian2 lin2 e5 ke3-sit; in-ui7 i hong7 Goa2 e5 mia5.  22). Li2 na7 sit8-chai7 thiaN-than3 i e5 oe7, chiau3 Goa2 it-chhe3 sou2 kong2--e5 khi3 kiaN5, Goa2 chiu7 choe3 li2 e5 kiu5-siu5 e5 kiu5-siu5, li2 e5 tui3-tek8 e5 tui3-tek8.  23). Goa2 e5 su3-chia2 beh kiaN5 ti7 li2 e5 thau5-cheng5, chhoa7 li2 kau3 A-mou5-li7, Hek, Pi2-li7-se2, Ka-lam5, Hi-bi7, Ia5-pou3-su hiah e5 chok8 e5 toe7; Goa2 beh chian2-tu5 in.  24). In e5 siong7-te3 li2 m7-thang kui7-pai3, ia7 m7-thang hok8-sai7; m7-thang oh8 in e5 sou2-choe3, tioh8 it-chin7 hui2-biat8 in, phah-chhui3 in tiau-khek e5 thiau7.  25). Lin2 tioh8 hok8-sai7 Ia5-ho5-hoa lin2 e5 Siong7-te3; I tek-khak su3-hok ti7 li2 e5 bi2-niu5 kap li2 e5 chui2; koh Goa2 beh tu5--khi3 lin2 tiong-kan e5 phoa3-piN7.  26). Ia7 beh hou7 li2 e5 keng2-lai7, bo5 u7 ka-lauh8-thai--e5, bo5 u7 boe7 siN--e5; Goa2 beh hou7 li2 e5 he3-siu7 moa2-chiok.  27). Goa2 beh choe3 li2 e5 thau5-cheng5, lai5 si7-ui; li2 sou2 kau3 e5 sou2-chai7, hiah e5 peh-siN3, Goa2 beh hou7 in si2-bo5; koh beh hou7 li2 it-chhe3 e5 tui3-tek8 oat8-tng2-sin to5-chau2.  28). Goa2 beh chhe toa7-chiah-phang ti7 li2 e5 thau5-cheng5, koaN2-chhut Hi-bi7 lang5, Ka-lam5 lang5, Hek lang5, li7-khui li2.  29). Ti7 chit8-ni5-lai7 Goa2 bo5 beh tui3 li2 e5 thau5-cheng5 it-chin7 koaN2 in chhut, kiaN-liau2 thou2-toe7 pha-hng, ia2-siu3 ke-thiN choe7-choe7 lai5 hai7 lin2.  30). Goa2 beh chiam7-chiam7 tui3 lin2 e5 thau5-cheng5 koaN2 in chhut, theng3-hau7 lin2 lang5-giah8 ke-thiN choe7-choe7, lai5 seng5-siu7 hit e5 toe7 choe3-giap8.  31). Goa2 beh tiaN7-tioh8 li2 e5 keng2-kai3, tui3 Ang5-hai2 kau3 Hui-li7-su7 e5 hai2, koh tui3 khong3-ia2 kau3 Toa7-ho5.  In-ui7 Goa2 beh chiong hit sou2-chai7 khia7-khi2 e5 peh-siN3 kau ti7 lin2 e5 chhiu2, hou7 li2 chiong in tui3 li2 e5 bin7-cheng5 koaN2-chhut.  32). M7-thang kap in, i2-kip8 in e5 siong7-te3, lip8-iok.  33). M7-thang hou7 in khia7-khi2 li2 e5 thou2-toe7, kiaN-liau2 in hou7 li2 tek-choe7 Goa2; li2 na7 hok8-sai7 in e5 siong7-te3, che beh choe3 li2 e5 lo5-bang7.

[24]	Ia5-ho5-hoa ka7 Mou5-se kong2, Li2 kap A-lun5, Na2-tap, A-pi2-hou7, kap I2-sek-liat8 tiuN2-lo2-tiong chhit-chap8 lang5, long2 tioh8 chiuN7 kau3 Ia5-ho5-hoa chia, hng7-hng7 phak--loh8-khi3 pai3.  2). Tok8-tok8 Mou5-se thang chhin-kun7 Ia5-ho5-hoa, ki5-u5 m7-thang chhin-kun7; peh-siN3 ia7 m7-thang kap i chiuN7-lai5.  3). Mou5-se kau3, chiong Ia5-ho5-hoa it-chhe3 e5 oe7, it-chhe3 e5 hoat-tou7, kong2 hou7 peh-siN3 thiaN; cheng3 peh-siN3 tang5-siaN in3 kong2, Ia5-ho5-hoa sou2 kong2 e5 oe7, goan2 beh long2 chun-than3.  4). Mou5-se chiong Ia5-ho5-hoa e5 oe7, long2 sia2--khi2-lai5; thau3-cha2 khi2-lai5, ti7 soaN-e7 khi2 chit8 cho7 toaN5, chiau3 I2-sek-liat8 chap8-ji7 chi-phai3, khia7 chap8-ji7 ki thiau7.  5). Koh chhe I2-sek-liat8-tiong e5 siau3-lian5 lang5, khi3 hian3 sio-che3.  Ia7 eng7 gu5 choe3 peng5-an-che3, hian3 hou7 Ia5-ho5-hoa.  6). Mou5-se chiong huih e5 chit8-poaN3 toe2 ti7 phun5--nih, chit8-poaN3 hiu3 ti7 toaN5--nih.  7). Koh theh8 iok e5 chheh, thak8 hou7 peh-siN3 thiaN; in kong2, Ia5-ho5-hoa sou2 kong2--e5, goan2 beh long2 chun-than3 lai5 kiaN5.  8). Mou5-se chiong huih hiu3 peh-siN3, kong2, KhoaN3 ah, che si7 lip8-iok e5 huih, si7 Ia5-ho5-hoa chiau3 che it-chhe3 e5 oe7 kap lin2 sou2 lip8--e5.  9). Mou5-se, A-lun5, Na2-tap, A-pi2-hou7, kap I2-sek-liat8 tiuN2-lo2-tiong chhit-chap8-lang5, long2 chiuN7-khi3.  10). In khoaN3-kiN3 I2-sek-liat8 e5 Siong7-te3, I e5 kha-e7 u7 chhin-chhiuN7 piN5-phou e5 lam5-po2-chioh8, chhin-chhiuN7 thiN goan5-chit e5 kng-liang7.  11). I bo5 chhut-chhiu2 hai7 I2-sek-liat8 chun-kui3 e5 lang5; in khoaN3-kiN3 Siong7-te3, in ia7 chiah8 ia7 lim.
	12). Ia5-ho5-hoa ka7 Mou5-se kong2, Li2 chiuN7-soaN chiu7-kun7 Goa2, tiam3 ti7-chia, Goa2 beh chiong chioh8-pi kap lut8-hoat, i2-kip8 kai3-beng7, Goa2 sou2 sia2--e5, siuN2-su3 li2, thang ka3-si7 in.  13). Mou5-se kap kun-sui5 i e5 Iok-su-a khi2-lai5; Mou5-se chiuN7 Siong7-te3 e5 soaN;  14). ka7 tiuN2-lo2 kong2, Lin2 tiam3 chia tan2 goan2, theng3-hau7 goan2 to3-tng2--lai5 lin2 chia; khoaN3 ah, A-lun5 Hou7-jiN2 kap lin2 ti7-teh; lang5 na7 u7 tai7-chi3, thang lai5 chhe7 in.  15). Mou5-se chiuN7 soaN, soaN u7 hun5 jia-kham3.  16). Ia5-ho5-hoa e5 eng5-kng theng5 ti7 Se-nai2 soaN, hun5 jia i lak8-jit8 ku2; te7-chhit jit8 I tui3 hun5-tiong kio3 Mou5-se.  17). Ia5-ho5-hoa eng5-kng e5 khoan2-sit, chhin-chhiuN7 he2 sio ti7 soaN-teng2; I2-sek-liat8 lang5 chhin-bak8 khoaN3-kiN3.  18). Mou5-se jip8 hun5-tiong chiuN7-soaN; Mou5-se ti7 soaN-teng2 si3-chap8 jit8 si3-chap8-mi5.

[25]	Ia5-ho5-hoa ka7 Mou5-se kong2,  2). Li2 ka7 I2-sek-liat8 lang5 kong2, Tioh8 hian3 le2-mih8 hou7 Goa2; kiN3-na7 sim sou2 kam-goan7--e5, lin2 thang ka7 i siu--lai5, choe3 le2-mih8 hou7 Goa2.  3). Sou2 tioh8 siu e5 le2-mih8, chiu7-si7 kim, gun5, tang5,  4). lam5-sek, chi2-sek, chu-ang5-sek e5 liau7, iu3-toe7, soaN-iuN5-mng5,  5). ni2 ang5 e5 kang-iuN5-phe5, hai2-kau2 phe5,  6). cho7-kiap-chha5, tiam2 teng e5 iu5, phang-phang e5 phin2-liau7, thang choe3 ko-iu5 lai5 boah, ia7 choe3 phang-hiuN,  7). ang5-be2-lo2, kap pat8-iuN7 e5 po2-chioh8, thang siuN i2-hut-tek kap pou2-koa3.  8). In tioh8 ka7 Goa2 khi2 seng3 e5 sou2-chai7, hou7 Goa2 thang tiam3 ti7 in tiong-kan.  9). Chiau3 Goa2 it-chhe3 sou2 chi2-si7 li2 e5, chiu7-si7 hoe7-bou7 e5 khoan2-sit, kap lai7-tiong khi2-ku7 khoan2-sit, lin2 tioh8 chiau3 an2-ni lai5 cho7.
	10). In tioh8 eng7 cho7-kiap-chha5 choe3 chit8 e5 kui7, tng5 nng7-tiu2-poaN3, khoah tiu2-poaN3, koaiN5 tiu2-poaN3.  11). Li2 tioh8 eng7 ho2-kim pau, lai7-goa7 long2 tioh8 pau; si3-ui5 tioh8 khi2 kim-soaN3.  12). Li2 tioh8 ka7 i chu3 si3 e5 kim-khoan5, an ti7 i e5 si3-kha, chit-peng5 nng7-khoan5, hit-peng5 nng7-khoan5.  13). Tioh8 eng7 cho7-kiap-chha5 choe3 nng7 ki kng3, eng7 kim pau i.  14). Tioh8 chiong kng3 chhng ti7 kui7-piN e5 khoan5-lai7, thang eng7 lai5 kng kui7;  15). chiah e5 kng3 tioh8 siong5-siong5 ti7 kui7 e5 khoan5-lai7, m7-thang thiu--chhut-lai5.  16). Tioh8 eng7 Goa2 sou2 beh siuN2-su3 li2 e5 lut8-hoat he7 ti7 kui7-lai7.  17). Tioh8 eng7 ho2-kim choe3 si-un-sou2, tng5 nng7-tiu2-poaN3, khoah tiu2-poaN3.  18). Tioh8 eng7 kim choe3 nng7 e5 ki-lou7-peng, eng7 phah e5 hoat choe3--i, ti7 si-un-sou2 e5 siang-thau5.  19). Chit-thau5 choe3 chit8 e5 ki-lou7-peng, hit-thau5 choe3 chit8 e5 ki-lou7-peng; siang-thau5 e5 ki-lou7-peng, kap si-un-sou2, tioh8 kui-te3, choe3 saN-lian5.  20). Nng7 e5 ki-lou7-peng tioh8 koaiN5-koaiN5 thi2-khui sit8, eng7 in e5 sit8 jia si-un-sou2; in e5 bin7 tioh8 saN-tui3; ki-lou7-peng e5 bin7 tioh8 aN3 si-un-sou2.  21). Tioh8 chiong si-un-sou2 an ti7 kui7-teng2, koh chiong Goa2 sou2 beh siuN2-su3 li2 e5 lut8-hoat he7 ti7 kui7-lai7.  22). Goa2 beh ti7-hia kap li2 chu7-hoe7, koh beh tui3 si-un-sou2 teng2, chiu7-si7 tui3 hoat-kui7 teng2, nng7 e5 ki-lou7-peng e5 tiong-kan, kap li2 kong2 Goa2 sou2 beh hoan-hu3 li2 thoan5 hou7 I2-sek-liat8 lang5 it-chhe3 e5 su7.
	23). Li2 tioh8 eng7 cho7-kiap-chha5 choe3 chit8 te3 toh, tng5 nng7-tiu2, khoah chit8-tiu2, koaiN5 tiu2-poaN3.  24). Tioh8 eng7 ho2-kim pau, si3-ui5 khi2 kim-soaN3.  25). Toh e5 si3-ui5, kok choe3 chit8 pa-chiuN2 khoah e5 hoaiN5-niu5, hoaiN5-niu5-teng2 si3-ui5 khi2 kim-soaN3.  26). Li2 tioh8 choe3 si3 e5 kim-khoan5, an ti7 i e5 si3-kha e5 si3-kak.  27). An khoan5 e5 sou2-chai7 tioh8 oa2-kun7 hoaiN5-niu5, thang chhng-kng3 lai5 kng toh.  28). Tioh8 eng7 cho7-kiap-chha5 choe3 nng7 ki kng3 eng7 kim pau--i, thang eng7 lai5 kng toh.  29). Tioh8 choe3 poaN5, oaN2, poe, pan5, thang lai5 koan3-tian7, long2 tioh8 eng7 ho2-kim choe3.  30). Toh-teng2 siong5-siong5 he7 pai5-liat8 e5 piaN2 ti7 Goa2 e5 bin7-cheng5.
	31). Li2 tioh8 eng7 ho2-kim choe3 chit8 e5 teng-tai5; teng-tai5 e5 cho7, kap tiong-thiau7, i e5 poe, i e5 bak8, i e5 hoe, long2 eng7 phah e5 hoat, choe3 kui-cho7.  32). Ti7 i e5 piN-a2 tioh8 pun-chhut lak8-ki; teng-tai5 e5 chit-peng5 tioh8 u7 saN-ki, teng-tai5 e5 hit-peng5 tioh8 u7 saN-ki.  33). Chit-peng5 mui2-ki u saN e5 poe, khoan2-sit chhin-chhiuN7 heng7-hoe, u7 bak8 u7 hoe; hit-peng5 mui2-ki ia7 u7 saN e5 poe, khoan2-sit chhin-chhiuN7 heng7-hoe, u7 bak8 u7 hoe; tui3 teng-tai5 pun-chhut e5 lak8-ki long2 si7 an2-ni.  34). Teng-tai5-thiau7 u7 si3 e5 poe, khoan2-sit chhin-chhiuN7 heng7-hoe, u7 i e5 bak8 kap i e5 hoe.  35). Nng7-ki e5 e7-bin7 u7 chit8 bak8 kap i saN-lian5, koh nng7-ki e5 e7-bin7 u7 chit8 bak8 kap i saN-lian5, koh nng7-ki e5 e7-bin7 u7 chit8-bak8 kap i saN-lian5; teng-tai5 sou2 chhut e5 lak8-ki long2 si7 an2-ni.  36). Hiah e5 bak8 kap hiah e5 ki, long2 kap i lian5 choe3 chit8-e5, long2 eng7 ho2-kim, chiau3 phah e5 hoat choe3.  37). Tioh8 ka7 i choe3 chhit e5 teng-choaN2, tioh8 tiam2 hiah e5 teng, hou7 i chio3-kng ti7 tui3-bin7.  38). Teng-tai5 e5 chian2 kap i e5 poaN5, long2 tioh8 eng7 ho2-kim choe3--i.  39). Choe3 teng-tai5 kap che it-chhe3 e5 khi3-ku7, eng7 ho2-kim chit8 tha-lian5-tek.  40). Li2 tioh8 kin2-sin7 choe3 chiah e5 mih8-kiaN7, long2 tioh8 chiau3 ti7 soaN-teng2 chi2-si7 li2 e5 khoan2-sit.

[26]	Li2 choe3 hoe7-bou7 tioh8 eng7 chap8-pak e5 tiuN3; chiah e5 tiuN3 si7 eng7 ke3-phang2 e5 iu3-toe7, kap lam5-sek, chi2-sek, chu-ang5-sek e5 liau7, ia7 eng7 ki5-khiau2 e5 kang chit-chiaN5 ki-lou7-peng, lai5 choe3--e5.  2). Mui2 pak tiuN3 tioh8 tng5 ji7-chap8 poeh tiu2, khoah si3-tiu2; tiuN3 long2 tioh8 chit8-iuN7 e5 chhun3-chhioh.  3). Chit gou7 pak tiuN3 tioh8 tak8-pak saN-lian5; hit gou7 pak tiuN3 ia7 tioh8 tak8-pak saN-lian5.  4). Ti7 chit e5 saN-lian5 e5 tiuN3, lou7-be2 pak e5 piN-a2, tioh8 choe3 lam5-sek e5 liu2-phan3; ti7 hit e5 saN-lian5 e5 tiuN3, lou7-be2 pak e5 piN-a2, iah8 tioh8 an2-ni choe3.  5). Li2 ti7 chit-nia2 tiuN3 choe3 gou7-chap8 e5 liu2-phan3; koh ti7 te7-ji7 nia2 tiuN3, saN-lian5 e5 piN-a2, ia7 choe3 gou7-chap8 e5 liu2-phan3; liu2-phan3 long2 tioh8 nng7-e5 nng7-e5 saN-tui3.  6). Koh tioh8 choe3 gou7-chap8 e5 kim-kau lai5 kau, hou7 tiuN3 saN-lian5; chiu7 chiaN5-choe3 chit8 e5 hoe7-bou7.
	7). Li2 tioh8 eng7 soaN-iuN5-mng5 chit chap8-it pak e5 tiuN3, choe3 hoe7-bou7-teng2 e5 pou3-piN5;  8). mui2 pak tiuN3 tioh8 tng5 saN-chap8 tiu2, khoah si3 tiu2; chap8-it pak tiuN3 long2 tioh8 chit8-iuN7 e5 chhun3-chhioh.  9). Tioh8 chiong gou7 pak tiuN3 lian5-choe3 chit8-pak, koh chiong lak8 pak tiuN3 lian5-choe3 chit8-pak, hit-e5 te7-lak8 pak e5 chit8-poaN3, hou7 i sui5-loh8 ti7 pou3-piN5 e5 thau5-cheng5.  10). Ti7 chit-e5 saN-lian5 e5 tiuN3, lou7-be2 pak e5 piN-a2, tioh8 choe3 gou7-chap8 e5 liu2-phan3, ti7 hit-e5 saN-lian5, lou7-be2 pak e5 piN-a2, ia7 choe3 gou7-chap8 e5 liu2-phan3.  11). Koh tioh8 choe3 gou7-chap8 e5 tang5-kau, kau ti7 liu2-phan3, hou7 pou3-piN5 lian5 choe3 chit8-e5.  12). Pou3-piN5 e5 tiuN3 sou2 chhun sui5--loh8-lai5, chiu7-si7 sou2 chhun hit-e5 poaN3 pak tiuN3, tioh8 sui5 ti7 hoe7-bou7-au7.  13). Pou3-piN5 e5 tiuN3 sou2 chhun e5 tng5, chit-peng5 chit8 tiu2, hit-peng5 chit8 tiu2, tioh8 sui5 ti7 hoe7-bou7 e5 siang-peng5 lai5 jia--i.  14). Koh tioh8 eng7 ni2-ang5 kang e5 iuN5-phe5, choe3 pou3-piN5 e5 koa3; koh eng7 hai2-kau2-phe5 choe3 koa3 ti7 teng2-bin7.
	15). Li2 tioh8 eng7 cho7-kiap-chha5 choe3 hoe7-bou7 khia7 e5 pan2.  16). Khia7 e5 pan2 tng5 chap8-tiu2, khoah chit8 tiu2 poaN3.  17). Tak8 te3 pan2 tioh8 u7 nng7 e5 sun2 saN-pai5; hoe7-bou7 it-chhe3 e5 pan2 long2 tioh8 chiau3 an2-ni choe3.  18). Tioh8 choe3 hoe7-bou7 e5 pan2, lam5-peng5 e5 lam5--si3 ji7-chap8 te3 pan2.  19). Ti7 chiah-e5 ji7-chap8 te3 pan2 e5 e7-bin7, tioh8 choe3 si3-chap8 e5 gun5-khu7; chit8 te3 pan2 e5 e7-bin7 u7 nng7 e5 khu7 lai5 chheng7 i nng7 ki sun2; koh chit8 te3 pan2 e5 e7-bin7 ia7 u7 nng7 e5 khu7 lai5 chheng7 i nng7 ki sun2.  20). Hoe7-bou7 te7-ji7-bin7, chiu7-si7 pak-bin7, ia7 tioh8 choe3 pan2 ji7-chap8 te3, kap in e5 gun5-khu7 si3-chap8-e5;  21). chit e5 pan2 e5 e7-bin7 u7 nng7 e5 khu7, hit e5 pan2 e5 e7-bin7 ia7 u7 nng7 e5 khu7.  22). Hoe7-bou7 e5 au7-bin7, chiu7-si7 sai-bin7, tioh8 choe3 lak8 te3 pan2.  23). Hoe7-bou7 au7-bin7 e5 nng7 e5 kak-thau5, tioh8 choe3 nng7 te3 pan2.  24). Pan2 e5 e7-tng5, nng7-e5 saN-tang5, tit8-kau3 teng2-bin7 te7-it e5 khoan5, long2-si7 ka-nng5 e5; nng7-te3 long2 si7 an2-ni, beh choe3 kak-thau5 e5 lou7-eng7.  25). Tioh8 u7 poeh e5 pan2, kap chap8-lak8 e5 gun5-khu7; chit e5 pan2 e5 e7-bin7 u7 nng7 e5 khu7, hit-e5 pan2 e5 e7-bin7 ia7 u7 nng7 e5 khu7.
	26). Li2 tioh8 eng7 cho7-kiap-chha5 choe3 hoaiN5-kong5; ui7-tioh8 hoe7-bou7 chit-peng5 e5 pan2 choe3 gou7-ki;  27). ui7-tioh8 hoe7-bou7 hit-peng5 e5 pan2 choe3 gou7-ki, koh ui7 hoe7-bou7-au7 e5 sai-bin7 choe3 gou7-ki.  28). Pan2 e5 tui3-tiong hit ki hoaiN5-kong5, tioh8 tui3 chit-thau5 thau3 kau3 hit-thau5.  29). Pan2 tioh8 eng7 kim pau; koh tioh8 choe3 pan2 e5 kim-khoan5 lai5 tho3-kong5; kong5 ia7 tioh8 eng7 kim pau.  30). Tioh8 chiau3 ti7 soaN-teng2 chi2-si7 li2 e5 khoan2-sit khi2 hoe7-bou7.
	31). Li2 tioh8 eng7 lam5-sek, chi2-sek, chu-ang5-sek e5 liau7, kap ke3-phang2 e5 iu3-toe7, chit tiuN3-li5; chit e5 tiuN3-li5 eng7 ki5-khiau3 e5 kang, chit-chiaN5 ki-lou7-peng, lai5 choe3--e5.  32). Li2 tioh8 eng7 cho7-kiap-chha5 choe3 si3 ki thiau7, eng7 kim pau i, lai5 tiau3 tiuN3-li5; thiau7 e5 kau tioh8 kim--e5; thiau7 ti7 si3 e5 gun5-khu teng2.  33). Li2 tiau3 tiuN3-li5 tioh8 ti7 kau e5 e7-toe2 e5 sou2-chai7, chiong hoat-kui7 kng-jip8 tiuN3-li5-lai7, chit e5 tiuN3-li5 si7 ka7 lin2 keh-khui seng3-sou2 kap chi3-seng3-sou2.  34). Koh tioh8 chiong si-un-sou2 an ti7 chi3-seng3-sou2 lai7 e5 hoat-kui7-teng2.  35). Li2 tioh8 eng7 toh he7 ti7 tiuN3-li5-goa7; ia7 eng7 teng-tai5 he7 ti7 hoe7-bou7 e5 lam5--si3, kap toh saN-tui3; hit e5 toh tioh8 he7 ti7 pak--si3.
	36). Li2 tioh8 eng7 lam5-sek, chi2-sek, chu-ang5-sek e5 liau7, kap ke3-phang2 e5 iu3-toe7, eng7 siu3-hoe e5 kang, choe3 pou3-piN5 mng5 e5 mng5-li5.  37). Tioh8 eng7 cho7-kiap-chha5 ka7 mng5-li5 choe3 gou7 ki thiau7, eng7 kim pau--i, thiau7 e5 kau tioh8 kim--e5.  Koh tioh8 ka7 thiau7 chu3 gou7 e5 tang5-khu7.

[27]	Li2 tioh8 eng7 cho7-kiap-chha5 choe3 toaN5, tng5 gou7 tiu2 khoah gou7 tiu2; chit e5 toaN5 si7 su3-hong--e5, koaiN5 saN tiu2.  2). Tioh8 ti7 toaN5 e5 si3-kak-thau5 choe3 si3 ki kak, kap toaN5 saN-lian5 choe3 chit8-e5, eng7 tang5 pau i.  3). Tioh8 choe3 phun5, lai5 siu i e5 hu, koh choe3 i e5 thuh-a2, i e5 poaN5, i e5 chhe, i e5 he2-tiaN2, i it-chhe3 e5 khi3-ku7, long2 eng7 tang5 choe3.  4). Tioh8 eng7 tang5 ka7 i choe3 chit8 e5 bang7, ti7 bang7 e5 si3-kak choe3 si3 e5 tang5 khoan5.  5). Eng7 bang7 he7 ti7 toaN5 si3-bin7 ui5-io-pan2 e5 e7-bin7, hou7 bang7 thau3 kau3 toaN5 e5 poaN3-io.  6). tioh8 eng7 cho7-kiap-chha5 ka7 toaN5 choe3 kng3, eng7 tang5 pau i.  7). Hiah e5 kng3 tioh8 chhng ti7 khoan5-lai7, kng3 tioh8 ti7 toaN5 e5 siang-peng5, lai5 kng--i.  8). Tioh8 eng7 pan2 choe3 toaN5, tiong-ng khang-khak; long2 tioh8 chiau3 soaN-teng2 chi2-si7 li2 e5 khoan2-sit lai5 choe3.
	9). Li2 tioh8 choe3 hoe7-bou7 e5 tiuN5; tiuN5 e5 lam5-bin7 e5 lam5--si3, tioh8 eng7 ke3-phang2 e5 iu3-toe7 choe3 ui5 ti7 chit8-peng5, tng5 chit8-pah tiu2.  10). I e5 thiau7 ji7-chap8 ki, tang5-khu7 ji7-chap8 e5; thiau7 e5 kau kap hoaiN5-koaiN, long2 tioh8 eng7 gun5 choe3 i.  11). Pak-bin7 ia7 tioh8 u7 ui5, tng5 chit8-pah tiu2; i e5 thiau7 ji7-chap8 ki, tang5-khu7 ji7-chap8-e5; thiau7 e5 kau kap hoaiN5-koaiN, long2 tioh8 eng7 gun5 choe3.  12). TiuN5 e5 sai-bin7 tioh8 u7 ui5, khoah gou7-chap8 tiu2; ui5 e5 thiau7 chap8-ki, khu7 chap8-e5.  13). TiuN5 e5 tang-bin7 e5 tang--si3 khoah gou7-chap8 tiu2.  14). Mng5 chit-peng5 e5 ui5 tioh8 chap8-gou7 tiu2, ui5 e5 thiau7 saN-ki, khu7 saN-e5.  15). Mng5 hit-peng5 e5 ui5 ia7 tioh8 chap8-gou7 tiu2; ui5 e5 thiau7 saN-ki, khu7 saN-e5.  16). TiuN5 e5 mng5 tioh8 u7 mng5-li5, khoah ji7-chap8 tiu2, tioh8 eng7 lam5-sek, chi2-sek, chu-ang5-sek e5 liau7, kap ke3-phang2 e5 iu3-toe7, eng7 siu3-hoe e5 kang choe3; thiau7 si3-ki, khu7 si3-e5.  17). TiuN5 si3-ui5 it-chhe3 e5 thiau7, long2 tioh8 u7 gun5 e5 hoaiN5-koaiN, gun5 e5 kau, tang5 e5 khu7.  18). TiuN5 e5 tng5 chit8-pah tiu2, khoah tak8-bin7 gou7-chap8 tiu2, koaiN5 gou7 tiu2; ui5 tioh8 eng7 ke3-phang2 e5 iu3-toe7 choe3; i e5 khu7 long2 eng7 tang5 choe3.  19). Hoe7-bou7 sou2 eng7 tak8-hang7 e5 khi3-ku7, kap sou2 teng3 e5 teng, i2-kip8 tiuN5-lai7 sou2 teng3 e5 teng, long2 tioh8 eng7 tang5 choe3.
	20). Li2 tioh8 hoan-hu3 I2-sek-liat8 lang5, chiong hit-e5 ui7-tioh8 beh chio3-kng sou2 khoeh-chheng e5 kaN-na2-iu5, theh8--lai5 hou7 li2, hou7 teng siong5-siong5 tiam2-teh.  21). Ti7 hoe7-bou7-tiong hoat-kui7-cheng5 e5 tiuN3-li5 goa7, A-lun5 kap i e5 kiaN2, tui3 e5-hng kau3 thiN-kng tioh8 ti7 Ia5-ho5-hoa bin7-cheng5 liau7-li2--i; si7 choe3 I2-sek-liat8 lang5 tai7-tai7 eng2-oan2 e5 le7.

[28]	Li2 tioh8 tui3 I2-sek-liat8 lang5 e5 tiong-kan, hou7 li2 e5 hiaN A-lun5 kap i hiah e5 kiaN2, lai5 li2 chia, thang choe3 che3-si, hok8-sai7 Goa2, chiu7-si7 A-lun5, kap A-lun5 e5 kiaN2 Na2-tap, A-pi2-hou7, I2-li7-a-sat, I2-tha-ma2.  2). Li2 tioh8 ka7 li2 e5 hiaN A-lun5 choe3 seng3 e5 saN, hou7 i eng5-kng koh sui2.  3). Koh tioh8 hoan-hu3 it-chhe3 sim u7 ti3-hui7--e5, chiu7-si7 Goa2 eng7 ti3-hui7 e5 sin5 sou2 chhiong-moa2 e5 lang5, ka7 A-lun5 choe3 saN, hun-piat i choe3-seng3, thang choe3 che3-si hok8-sai7 Goa2.  4). In sou2 tioh8 choe3 e5 saN, chiu7-si7 pou2-koa3, i2-hut-tek, goa7-phau3, u7-hoe e5 lai7-saN, bo7, io-toa3.  In tioh8 ka7 li2 e5 hiaN A-lun5 kap i e5 kiaN2 choe3 seng3 e5 saN, hou7 i choe3 che3-si lai5 hok8-sai7 Goa2.  5). In tioh8 eng7 kim, kap lam5-sek, chi2-sek, chu-ang5-sek e5 liau7, kap iu3-toe7 choe3--i.
	6). In tioh8 eng7 kim, kap lam5-sek, chi2-sek, chu-ang5-sek e5 liau7, kap ke3-phang2 e5 iu3-toe7, eng7 ki5-khiau2 e5 kang choe3 i2-hut-tek.  7). Tioh8 u7 phi-kian nng7 te3, lian5 ti7 siang-peng5, hou7 i saN-lian5.  8). I2-hut-tek teng2-bin7 ki5-khiau2 e5 kang sou2 chit e5 toa3, tioh8 kap i tang5 chit8-iuN7 e5 choe3-hoat; hou7 i saN-lian5 choe3 chit8-e5; eng7 kim, kap lam5-sek, chi2-sek, chu-ang5-sek e5 liau7, i2-kip8 ke3-phang2 e5 iu3-toe7 choe3--e5.  9). Tioh8 theh8 nng7 te3 ang5-be2-lo2, ti7 teng2-bin7 khek I2-sek-liat8 chiah e5 kiaN2 e5 mia5;  10). Lak8 e5 mia5 ti7 chit-te3 po2-chioh8, ki5-u5 lak8 e5 mia5 ti7 hit-te3 po2-chioh8, long2 chiau3 in chhut-si3 e5 chhu3-su7.  11). Tioh8 eng7 khek po2-chioh8 e5 chhiu2-kang, chhin-chhiuN7 khek-in3, chiau3 I2-sek-liat8 chiah e5 kiaN2 e5 mia5, khek chi2 nng7-te3 po2-chioh8, jip8 ti7 kim-cho5--nih.  12). Tioh8 chiong chi2 nng7-te3 po2-chioh8, an ti7 i2-hut-tek e5 phi-kian-teng2, ui7 I2-sek-liat8 lang5 choe3 ki3-liam7-chioh8.  A-lun5 tioh8 ti7 nng7 e5 keng-thau5 pe7 in e5 mia5, ti7 Ia5-ho5-hoa e5 bin7-cheng5, choe3 ki3-liam7.  13). Tioh8 eng7 kim choe3 nng7 te3 cho5.  14). Koh eng7 ho2-kim, chhin-chhiuN7 phah soh-a2, lai5 choe3 nng7 tiau5 lian7-a2, chiong chiah-e5 phah-chiaN5 e5 lian7-a2, an ti7 hiah e5 cho5--nih.
	15). Li2 tioh8 eng7 ki5-khiau2 e5 kang, choe3 chit8-e5 phoaN3-toan3 e5 pou2-koa3; tioh8 kap i2-hut-tek tang5 chit8-iuN7 e5 choe3-hoat; eng7 kim, kap lam5-sek, chi2-sek, chu-ang5-sek e5 liau7 i2-kip8 ke3-phang2 e5 iu3-toe7 choe3--i.  16). Pou2-koa3 tioh8 su3-hong, au2 siang-teng5; tng5 chit8-liah8, khoah chit8-liah8.  17). Li2 tioh8 jip8 chiah e5 po2-chioh8 ti7 i e5 teng2-bin7, u7 po2-chioh8 si3-choa7; chit8-choa7 si7 ang5-po2-chioh8, ng5-gek8, chhiah-gek8, che si7 te7-it-choa7.  18). Te7-ji7-choa7 si7 lek8-po2-chioh8, lam5-gek8, kim-kong-chioh8.  19). Te7-saN-choa7 si7 chi2-sek e5 be2-lo2, peh8-be2-lo2, chi2-sek chui2-chiN.  20). Te7-si3-choa7 si7 chhiN-gek8, ang5-be2-lo2, phek-gek8; che long2 tioh8 jip8 ti7 kim-cho5-lai7.  21). Chiah e5 po2-chioh8 chiau3 I2-sek-liat8 e5 kiaN2 e5 mia5, kiong7 chap8-ji7 te3, chhin-chhiuN7 khek-in3, mui2-te3 khek chit8 e5 mia5, ui7-tioh8 chap8-ji7 chi-phai3 lai5 choe3--i.  22). Tioh8 eng7 ho2-kim phah lian7-a2, chhin-chhiuN7 soh-a2, an ti7 pou2-koa3.  23). Ti7 pou2-koa3 tioh8 choe3 nng7 e5 kim-khoan5, chiong chi2 nng7 e5 khoan5 an ti7 pou2-koa3 e5 siang-thau5.  24). Tioh8 chiong sou2 phah hit nng7 tiau5 kim lian7-a2, lian5 ti7 pou2-koa3 siang-thau5 nng7 e5 khoan5.  25). Eng7 sou2 phah nng7 tiau5 lian7-a2 e5 siang-thau5, lian5 ti7 nng7 e5 cho5, an ti7 i2-hut-tek phi-kian e5 thau5-cheng5.  26). Li2 tioh8 choe3 nng7 e5 kim-khoan5, he7 ti7 pou2-koa3 siang-thau5 e5 kiN5, kun7 i2-hut-tek ng3-lai7 hit-peng5.  27). Koh tioh8 choe3 nng7 e5 kim-khoan5, an ti7 i2-hut-tek phi-kian e7-bin7 e5 thau5-cheng5, oa2-kun7 saN-lian5 e5 sou2-chai7, ti7 i2-hut-tek ki5-khiau2 e5 kang sou2 chit e5 toa3 e5 teng2-bin7.  28). In tioh8 eng7 lam5-sek e5 iu3-toa3, chiong pou2-koa3 e5 khoan5 kap i2-hut-tek e5 khoan5 pak8 saN-lian5, hou7 i liam5 ti7 i2-hut-tek ki5-khiau2 e5 kang sou2 chit e5 toa3, hou7 pou2-koa3 kap i2-hut-tek bo5 li7-phang7.  29). A-lun5 jip8 seng3-sou2 e5 si5, tioh8 chiong phoaN3-toan3 e5 pou2-koa3 sou2 khek I2-sek-liat8 e5 kiaN2 e5 mia5, toa3 ti7 i e5 heng-cheng5, ti7 Ia5-ho5-hoa e5 bin7-cheng5, siong5-siong5 choe3 ki3-liam7.  30). Li2 tioh8 chiong OU-leng5 kap Thou2-beng5, he7 ti7 phoaN3-toan3 e5 pou2-koa3-lai7; A-lun5 kau3 Ia5-ho5-hoa bin7-cheng5 e5 si5, hiah-e5 tioh8 ti7 i e5 heng-cheng5.  A-lun5 tioh8 ti7 Ia5-ho5-hoa e5 bin7-cheng5 siong5-siong5 chiong I2-sek-liat8 e5 phoaN3-toan3 koa3 ti7 heng-cheng5.
	31). Li2 tioh8 choe3 i2-hut-tek lai7-bin7 e5 goa7-phau3, kui-nia2 si7 lam5-sek--e5.  32). Phau3 teng2-bin7 e5 tui3-tiong, tioh8 ui7-tioh8 thau5-khak lau5 chit8 e5 nia2-khang; khang e5 chiu-ui5 chit nia2-ian7, chhin-chhiuN7 chian3-kah e5 nia2-khang, bian2-tit phoa3 lih8.  33). Phau3 chiu-ui5 e5 e7-kha-pou5, tioh8 eng7 lam5-sek, chi2-sek, chu-ang5-sek e5 liau7, choe3 siah8-liu5; ti7 phau3 chiu7-ui5, siah8-liu5 e5 tiong-kan, tioh8 u7 kim ham5-leng5.  34). Chit8-liap8 kim ham5-leng5, chit8-liap8 siah8-liu5, ti7 phau3 chiu-ui5 e5 e7-kha-pou5.  35). A-lun5 hok8-sai7 e5 si5, tioh8 chheng7--i; i jip8 seng3-sou2 kau3 Ia5-ho5-hoa bin7-cheng5, i2-kip8 chhut-lai5 e5 si5, u7 siaN thang thiaN-kiN3, hou7 i bian2 si2.
	36). Tioh8 eng7 ho2-kim choe3 chit8 e5 pai5, chiau3 khek-in3 e5 hoat-tou7, khek ti7 i e5 teng2-bin7 kong2, CHOE3-SENG3 KUI IA5-HO5-HOA.  37). Tioh8 eng7 chit8-tiau5 lam5-sek e5 iu3-toa3, chiong i pak8 ti7 bo7-teng2, chiu7-si7 ti7 bo7 e5 thau5-cheng5.  38). Chit e5 pai5 tioh8 ti7 A-lun5 e5 thau5-hiah8, hou7 A-lun5 tam-tng seng3-mih8 e5 choe7, chiu7-si7 I2-sek-liat8 lang5, ti7 it-chhe3 seng3 e5 le2-mih8, sou2 hun-piat choe3-seng3--e5; chit e5 pai5 tioh8 siong5-siong5 ti7 i e5 thau5-hiah8, hou7 in ti7 Ia5-ho5-hoa bin7-cheng5 tit-tioh8 chiap-lap8.  39). Tioh8 eng7 iu3-toe7 chit u7-choa7 e5 lai7-saN; tioh8 eng7 iu3-toe7-pou3 choe3-bo7; koh eng7 siu3-hoe e5 kang, choe3 io-toa3.
	40). Li2 tioh8 ka7 A-lun5 chiah e5 kiaN2 choe3 lai7-saN, choe3 io-toa3, choe3 pau thau5-khak e5 kun, hou7 in eng5-kng koh sui2.  41). Tioh8 chiong chiah-e5 ka7 li2 e5 hiaN A-lun5 kap i e5 kiaN2 chheng7, koh eng7 iu5 boah--in, kiaN5 siat-lip8 e5 le2, hun-piat in choe3-seng3, hou7 in choe3 che3-si lai5 hok8-sai7 Goa2.  42). Tioh8 ka7 in choe3 iu3-toe7-pou3 e5 khou3, jia in e5 e7-the2; khou3 tioh8 tui3 io kau3 toa7-thui2;  43). A-lun5 kap i e5 kiaN2 jip8 hoe7-bou7, a2-si7 chiu7-kun7 toaN5, beh ti7 seng3-sou2 hok8-sai7 e5 si5, tioh8 chheng7--i; bian2-tit in tam-tng choe7 lai5 si2; che si7 beh ka7 A-lun5 kap i e5 hou7-e3 choe3 eng2-oan2 e5 le7.

[29]	Li2 hun-piat in choe3-seng3, choe3 che3-si hok8-sai7 Goa2, tioh8 an2-ni kiaN5; chhu2 chit8-chiah kang e5 gu5-a2, nng7-chiah bo5 ha5-chhu5 kang e5 mi5-iuN5,  2). koh bo5-kaN3-piaN2, kap kiau2-iu5 e5 bo5-kaN3-piaN2, kap boah-iu5 bo5-kaN3 e5 poh8-piaN2, long2 tioh8 eng7 ho2 e5 mi7-hun2 choe3--e5.  3). Chiah e5 piaN2 tioh8 he7 ti7 chit8 kha kheng, toe2 ti7 kheng--nih toa3--lai5, koh khan hit chiah kang e5 gu5 kap nng7 chiah kang e5 mi5-iuN5 lai5.  4). Tioh8 hou7 A-lun5 kap i hiah e5 kiaN2 kau3 hoe7-bou7 e5 mng5-khau2 eng7 chui2 soe2 in.  5). Tioh8 theh8 hiah e5 i-hok8 lai5, chiong lai7-saN kap i2-hut-tek lai7-bin7 e5 goa7-phau3, kap i2-hut-tek, lian5 pou2-koa3, ka7 A-lun5 chheng7; ia7 eng7 ki5-kha2 e5 kang sou2 chit i2-hut-tek e5 toa3 ka7 i ha5;  6). eng7 bo7 ti3 ti7 i e5 thau5-khak, chiong seng3 e5 bian2-liu5 thah8 ti7 bo7 e5 teng2-bin7.  7). Tioh8 eng7 boah e5 iu5 to3 ti7 i e5 thau5-khak lai5 boah i.  8). Tioh8 hou7 i e5 kiaN2 lai5, ka7 in chheng7 lai7-saN.  9). Koh eng7 toa3 ha5 A-lun5 kap i hiah e5 kiaN2, ka7 in pau thau5-khak e5 kun; in chiau3 eng2-oan2 e5 le7 tit-tioh8 che3-si e5 chit; koh tioh8 ka7 A-lun5 kap i hiah e5 kiaN2 kiaN5 siat-lip8 e5 le2.
	10). Li2 tioh8 khan hit chiah kang e5 gu5 kau3 hoe7-bou7-cheng5; A-lun5 kap i hiah e5 kiaN2 tioh8 hoaN7-chhiu2 ti7 gu5 e5 thau5-khak-teng2.  11). Li2 tioh8 ti7 Ia5-ho5-hoa e5 bin7-cheng5, ti7 hoe7-bou7 e5 mng5-khau2, thai5 hit chiah gu5;  12). chhu2 i e5 huih tam7-poh8, eng7 chng2-thau5-a2 boah ti7 toaN5 e5 si3-kak; chiong huih long2 piaN3 ti7 toaN5-kha--nih.  13). Tioh8 chiong it-chhe3 ngou2-chong7 e5 iu5, kap koaN-teng2 e5 bang7-se, kap nng7 liap8 io-chi2, i2-kip8 io-chi2 e5 iu5, long2 sio ti7 toaN5-teng2.  14). Tok8-tok8 gu5 e5 bah, kap i e5 phe5, i e5 pun3, long2 tioh8 eng7 he2 sio ti7 iaN5-goa7; si7 choe3 siok8-choe7-che3.
	15). Li2 tioh8 khan chit8 chiah kang e5 mi5-iuN5 lai5; A-lun5 kap i hiah e5 kiaN2 tioh8 hoaN7-chhiu2 ti7 hit chiah iuN5 e5 thau5-khak-teng2.  16). Tioh8 thai5 hit chiah iuN5, chiong i e5 huih hiu3 ti7 toaN5 e5 si3-ui5.  17). Tioh8 chiong iuN5 chhiat chit8-te3 chit8-te3, soe2 ngou2-chong7 kap thui2, lok ti7 chhiat kui te3 e5 bah kap thau5 e5 teng2-bin7.  18). Tioh8 chiong kui chiah iuN5 sio ti7 toaN5-teng2, si7 hian3 hou7 Ia5-ho5-hoa e5 sio-che3; si7 phang-phang--e5, eng7 he2 sio hou7 Ia5-ho5-hoa e5 che3.  19). Li2 tioh8 chiong te7-ji7 chiah kang e5 mi5-iuN5 khan--lai5; A-lun5 kap i hiah e5 kiaN2 tioh8 hoaN7-chhiu2 ti7 iuN5 e5 thau5-khak-teng2.  20). Li2 tioh8 thai5 hit chiah iuN5, chhu2 i e5 huih tam7-poh8, boah ti7 A-lun5 chiaN3-peng5 e5 hi7-a2-sui5, kap i chiah e5 kiaN2, chiaN3-peng5 e5 hi7-a2-sui5, koh boah ti7 in chiaN3-chhiu2 e5 toa7-pou7-bu2, kap chiaN3-kha e5 toa7-pou7-bu2; koh chiong huih hiu3 ti7 toaN5 e5 si3-ui5.  21). Li2 tioh8 chhu2 toaN5-teng2 e5 huih tam7-poh8 kap boah e5 iu5, hiu3 ti7 A-lun5 kap i e5 saN, koh hiu3 ti7 i e5 kiaN2 kap i e5 kiaN2 e5 saN; i kap i e5 saN, i e5 kiaN2 kap i e5 kiaN2 e5 saN, long2 hun-piat choe3 seng3.  22). Koh tioh8 chhu2 hit chiah iuN5 e5 iu5, kap i e5 pui5 e5 be2, kap kham3 ngou2-chong7 e5 iu5, kap koaN-teng2 e5 bang7-se, nng7 liap8 io-chi2, i2-kip8 io-chi2 e5 iu5, kap chiaN3-peng5 e5 thui2 (che si7 chiaN5 siat-lip8 e5 le2 e5 iuN5);  23). koh tui3 hit-khia he7 ti7 Ia5-ho5-hoa e5 bin7-cheng5 toe2 bo5-kaN3-piaN2 e5 kheng-a2-lai7, theh8 chit8 te3 piaN2, chit8 te3 kiau2-iu5 e5 piaN2, chit8-te3 poh8-piaN2;  24). long2 he7 ti7 A-lun5 e5 chhiu2 kap i e5 kiaN2 e5 chhiu2, io5 ti7 Ia5-ho5-hoa e5 bin7-cheng5, choe3 io5-che3.  25). Li2 tioh8 tui3 in e5 chhiu2 chih--lai5, sio ti7 toaN5-teng2 sio-che3 e5 teng2-bin7, choe3 phang-phang ti7 Ia5-ho5-hoa e5 bin7-cheng5; si7 eng7 he2 sio hou7 Ia5-ho5-hoa e5 che3.  26). A-lun5 siu7 siat-lip8 e5 le2 sou2 hian3 kang e5 iuN5, li2 tioh8 chhu2 i e5 heng, io5 ti7 Ia5-ho5-hoa e5 bin7-cheng5, choe3 io5-che3; che si7 li2 e5 hun7-giah8.  27). KiaN5 siat-lip8 e5 le2 sou2 hian3 kang e5 iuN5, hit e5 io5-che3 e5 heng kap ku2-che3 e5 thui2, chiu7-si7 sou2 io5--e5, sou2 ku2-khi2--e5, li2 tioh8 hun-piat i choe3-seng3, chiu7-si7 siok8 ti7 A-lun5 kap i hiah e5 kiaN2--e5.  28). Che tioh8 choe3 A-lun5 kap i e5 kiaN2-sun tui3 I2-sek-liat8 lang5 sou2 tit-tioh8 eng2-oan2 e5 hun7-giah8; in-ui7 si7 ku2-che3; tioh8 tui3 I2-se-liat8 lang5 peng5-an-che3 e5 tiong-kan choe3 ku2-che3; chiu7-si7 in hian3 hou7 Ia5-ho5-hoa e5 ku2-che3.  29). A-lun5 e5 seng3-saN tioh8 lau5 hou7 i au7-tai7 e5 kiaN2-sun, thang chheng7 i lai5 siu7 boah-iu5, ia7 chheng7 i lai5 siu7 siat-lip8.  30). I e5 kiaN2, hit e5 soa3-chiap i tng che3-si e5, tak8-pai2 jip8 hoe7-bou7, ti7 seng3-sou2 hok8-sai7 e5 si5, tioh8 chheng7 chhit-jit8 ku2.  31). KiaN5 siat-lip8 e5 le2 sou2 hian3 kang e5 iuN5 e5 bah, li2 tioh8 ti7 seng3 e5 sou2-chai7 chu2 i.  32). A-lun5 kap i e5 kiaN2 tioh8 ti7 hoe7-bou7 e5 mng5-khau2 chiah8 chit chiah iuN5 e5 bah kap kheng-a2-lai7 e5 piaN2.  33). In tioh8 chiah8 sou2 eng7 lai5 siok8-choe7 e5 mih8, hou7 in tam-tng chit, ia7 hun-piat in choe3-seng3; tok8-tok8 goa7-lang5 m7-thang chiah8, in-ui7 che si7 seng3-mih8.  34). Hit e5 kiaN5 siat-lip8 e5 le2 sou2 hian3 e5 bah a2-si7 piaN2, na7 u7 lau5 kau3 keh cha2-khi2--e5, li2 tioh8 chiong sou2 lau5--e5 eng7 he2 sio i; m7-thang chiah8 i, in-ui7 si7 seng3 e5 mih8.  35). Li2 tioh8 chiau3 Goa2 it-chhe3 sou2 hoan-hu3-e5 kiaN5 ti7 A-lun5 kap i e5 kiaN2; kiaN5 siat-lip8 e5 le2 tioh8 chhit-jit8 ku2.  36). Tak8-jit8 tioh8 hian3 kang e5 gu5 chit8-chiah choe3 siok8-choe7-che3; li2 ui7 toaN5 siok8-choe7 e5 si5 chiu7 hou7 i chheng-khi3; ia7 tioh8 ka7 i boah-iu5, hun-piat i choe3-seng3.  37). Li2 tioh8 ui7 toaN5 siok8-choe7 chhit-jit8 ku2, hou7 i chiaN5-seng3; toaN5 chiu7 chiaN5 choe3 chi3-seng3; kiN3-na7 bong--tioh8 i--e5 long2 hun-piat choe3-seng3.
	38). Li2 sou2 tioh8 hian3 ti7 toaN5--nih-e5 si7 chiah-e5; chiu7-si7 be7 moa2-ni5 e5 iuN5-a2 nng7-chiah, tak8-jit8 tioh8 hian3;  39). cha2-khi2-si5 tioh8 hian3 chit8-chiah; hong5-hun e5 si5 tioh8 hian3 hit-chiah.  40). Li2 tioh8 eng7 iu3 e5 mi7-hun2 chit8 i-hoat chap8-hun7 e5 chit8, eng7 khoeh-ho2 e5 iu5 chit8-him si3-hun7 e5 chit8 tiau-ho5--e5, kap chit8 chiah iuN5-a2 saN-tang5 hian3; koh eng7 chiu2 chit8-him si3-hun7 e5 chit8 choe3 koan3-tian7.  41). Iau2 hit chiah e5 iuN5-a2 tioh8 ti7 hong5-hun e5 si5 lai5 hian3, tioh8 chiau3 cha2-khi2-si5 e5 sou3-che3 kap koan3-tian7 e5 le2 liau7-li2 i, choe3 phang-phang, eng7 he2 sio lai5 hian3 hou7 Ia5-ho5-hoa e5 che3.  42). Che beh ti7 Ia5-ho5-hoa e5 bin7-cheng5, ti7 hoe7-bou7 e5 mng5-khau2, choe3 lin2 tak8 se3-tai7 siong5-siong5 hian3 e5 sio-che3; Goa2 beh ti7-hia kap lin2 siong-hoe7, kap li2 kong2-oe7.  43). Goa2 beh ti7-hia kap I2-sek-liat8 lang5 siong-hoe7, hoe7-bou7 chiu7 beh in-ui7 Goa2 e5 eng5-kng chiaN5-choe3 seng3.  44). Goa2 beh hou7 hoe7-bou7 kap toaN5 choe3-seng3; ia7 beh hou7 A-lun5 kap i hiah e5 kiaN2 choe3-seng3, choe3 che3-si lai5 hok8-sai7 Goa2.  45). Goa2 beh tiam3 ti7 I2-sek-liat8 lang5 e5 tiong-kan, choe3 in e5 Siong7-te3.  46). In beh chai Goa2 si7 Ia5-ho5-hoa in e5 Siong7-te3, si7 chhoa7 in chhut Ai-kip8 toe7; thang hou7 Goa2 tiam3 ti7 in tiong-kan; Goa2 si7 Ia5-ho5-hoa in e5 Siong7-te3.

[30]	Li2 tioh8 choe3 chit8 cho7 toaN5, thang sio hiuN; eng7 cho7-kiap-chha5 choe3 i;  2). tng5 chit8 tiu2, khoah chit8 tiu2, khoan2-sit su3-hong-e5; koaiN5 nng7 tiu2; i hiah e5 kak tioh8 kap toaN5 lian5 choe3 chit8-te3.  3). ToaN5 kap i e5 teng2-bin7, kap i e5 si3-ui5, kap i hiah e5 kak, long2 eng7 ho2-kim pau--i; ia7 tioh8 ti7 i e5 si3-ui5 khi2 kim-soaN3.  4). Li2 tioh8 choe3 nng7 e5 kim-khoan5 an ti7 khi2-soaN3 e5 e7-bin7, tioh8 choe3 ti7 toaN5 e5 siang-peng5, nng7 ki hoaiN5-koaiN e5 teng2-bin7, chiah e5 khoan5 tioh8 choe3 chhng-kng3 e5 lou7-eng7, thang kng toaN5.  5). Tioh8 eng7 cho7-kiap-chha5 choe3 kng3, eng7 kim pau in.  6). Li2 tioh8 eng7 toaN5 he7 ti7 oa2-kun7 hoat-kui7 e5 tiuN3-li5-cheng5, ti7 hoat-kui7 teng2 si-un-sou2 e5 thau5-cheng5, chiu7-si7 Goa2 beh kap li2 siong-hoe7 e5 sou2-chai7.  7). A-lun5 ti7 toaN5-teng2 tioh8 sio phang-liau7 sou2 choe3 e5 hiuN; tak8 cha2-khi2 i cheng2-tun3 teng e5 si5 tioh8 sio i.  8). Kau3 hong5-hun A-lun5 tiam2-teng e5 si5, ia7 tioh8 sio i; si7 choe3 lin2 tak8 se3-tai7 siong5-siong5 sio e5 hiuN ti7 Ia5-ho5-hoa e5 bin7-cheng5.  9). Ti7 chit e5 toaN5-teng2 m7-thang hian3 pat8-ho7 e5 hiuN; ia7 m7-thang hian3 sio-che3 kap sou3-che3; ia7 m7-thang koan3-tian7 ti7 i e5 teng2-bin7.  10). A-lun5 tioh8 chit8-ni5 chit8-pai2 ti7 toaN5-teng2 e5 kak siok8-choe7; i chit8-ni5 chit8-pai2 tioh8 eng7 siok8-choe7-che3 e5 huih ti7 toaN5-teng2 siok8-choe7; tak8 se3-tai7 tioh8 an2-ni; chit e5 toaN5 ti7 Ia5-ho5-hoa e5 bin7-cheng5 choe3 chi3-seng3.
	11). Ia5-ho5-hoa hoan-hu3 Mou5-se kong2,  12). Li2 sng3 I2-sek-liat8 lang5 e5 lang5-giah8, chiau3 in tiong-kan sou2 chiuN7-sng3--e5, li2 sng3 in e5 si5, in tak8-lang5 tioh8 ui7-tioh8 ka-ki7 e5 siN3-mia7 eng7 siok8-hoe5 e5 ke3-chiN5 hian3 hou7 Ia5-ho5-hoa; bian2-tit li2 sng3 in e5 si5, ti7 in tiong-kan u7 chai-e7.  13). KiN3-na7 ke3--khi3, kui ti7 hiah e5 chiuN7-sng3--e5, tak8-lang5 tioh8 chiau3 seng3-sou2 e5 pheng5 theh8-chhut poaN3 sia3-khek-lek8 e5 gun5; chi2 poaN3 sia3-khek-lek8 si7 hian3 hou7 Ia5-ho5-hoa e5; chit8 sia3-khek-lek8 si7 ji7-chap8 e5 kui3-lah8.  14). KiN3-na7 ke3--khi3 kui ti7 hiah e5 chiuN7-sng3--e5, tui3 ji7-chap8 he3 i2-chiuN7 e5, tioh8 chiong chit-e5 hian3 hou7 Ia5-ho5-hoa.  15). Ui7-tioh8 siok8-hoe5 lin2 e5 siN3-mia7 chiong chit-e5 hian3 hou7 Ia5-ho5-hoa e5 si5, ho2-giah8 lang5 m7-thang chhut khah-choe7, song3-hiong lang5 ia7 m7-thang chhut khah-chio2; tak8-lang5 chun2-chun2 chhut poaN3 sia3-khek-lek8.  16). Li2 tioh8 tui3 I2-sek-liat8 lang5 siu chit e5 siok8-hoe5 e5 gun5, choe3 hoe7-bou7 e5 lou7-eng7; thang ti7 Ia5-ho5-hoa e5 bin7-cheng5, ui7 I2-sek-liat8 lang5 choe3 ki3-liam7, lai5 siok8-hoe5 lin2 e5 siN3-mia7.
	17). Ia5-ho5-hoa hoan-hu3 Mou5-se kong2,  18). Li2 tioh8 eng7 tang5 choe3 soe2-tng7 e5 phun5, i e5 cho7 ia7 tioh8 eng7 tang5 choe3, thang eng7 i soe2-tng7; tioh8 he7 i ti7 hoe7-bou7 kap toaN5 e5 tiong-kan; lai7-bin7 tioh8 toe2 chui2.  19). A-lun5 kap i e5 kiaN2 beh ti7-hia soe2 in e5 chhiu2, in e5 kha.  20). In jip8 hoe7-bou7, a2-si7 chiu7-kun7 toaN5-cheng5 hok8-sai7, eng7 he2 sio-che3 hok8-sai7 Ia5-ho5-hoa e5 si5, tioh8 eng7 chui2 soe2, bian2-tit si2-bo5.  21). In tioh8 an2-ni soe2-chhiu2 soe2-kha, bian2-tit si2-bo5; che si7 choe3 in tiaN7-tioh8 e5 le7, chiu7-si7 choe3 i kap i e5 hou7-e3 tak8 se3-tai7 eng2-oan2 e5 le7.
	22). Ia5-ho5-hoa koh hoan-hu3 Mou5-se kong2,  23). Li2 tioh8 chhu2 siong7-phin2 e5 hiuN-liau7, chiu7-si7 choan e5 but8-ioh8, gou7-pah sia3-khek-lek8, phang e5 jiok8-kui3 chit8-poaN3, chiu7-si7 nng7-pah gou7-chap8, phang e5 chhiong-pou5 nng7-pah gou7-chap8,  24). tim5-hiuN gou7-pah, long2 chiau3 seng3-sou2 e5 pheng5, kap kaN-na2-iu5 chit8-him.  25). Li2 tioh8 eng7 i choe3 thang boah e5 seng3-iu5, chiu7-si7 chiau3 choe3 phang-bi7 e5 hoat tiau-ho5 i; si7 beh choe3 thang boah e5 seng3-iu5.  26). Tioh8 eng7 chit e5 iu5 boah hoe7-bou7 kap hoat-kui7,  27). toh kap toh-teng2 it-chhe3 e5 khi3-ku7, teng-tai5 kap teng-tai5 e5 khi3-ku7, i2-kip8 hiuN-toaN5,  28). sio-che3 e5 toaN5 kap i it-chhe3 e5 khi3-ku7, soe2-tng7 e5 phun5 kap i e5 cho7.  29). Li2 tioh8 hou7 in choe3-seng3, hou7 in chiaN5-choe3 chi3-seng3; kiN3-na7 bong--tioh8 i-e5 long2 hun-piat choe3-seng3.  30). Li2 tioh8 eng7 iu5 boah A-lun5 kap i hiah e5 kiaN2, hou7 in choe3-seng3, thang choe3 che3-si lai5 hok8-sai7 Goa2.  31). Li2 tioh8 ka7 I2-sek-liat8 lang5 kong2, Chit e5 iu5 beh choe3 Goa2 e5 seng3-iu5, choe3 boah e5 lou7-eng7, kau3 lin2 tak8 se3-tai7.  32). M7-thang to3 ti7 lang5 e5 seng-khu, ia7 m7-thang chiau3 chit-e5 tiau-ho5 e5 hoat choe3 kap chit8-e5 saN chhin-chhiuN7 e5; chit e5 iu5 si7 seng3, lin2 ia7 tioh8 liah8 i choe3-seng3.  33). KiN3-na7 tiau-ho5 kap chit-e5 saN chhin-chhiuN7, a2-si7 eng7 i boah ti7 goa7-lang5 e5 seng-khu e5, beh tui3 i e5 peh-siN3 e5 tiong-kan siu7 chian2-tu5.
	34). Ia5-ho5-hoa tui3 Mou5-se kong2, Li2 tioh8 chhu2 phang e5 hiuN-liau7, chiu7-si7 na2-tat8, ti2-he5-lek8, hek-pi7-na2; chiah e5 phang-phang e5 hiuN-liau7, kap chheng e5 ju2-hiuN, tak8-iuN7 chhin3 piN5-tang7;  35). li2 tioh8 eng7 chiah-e5 choe3 hiuN, chiau3 choe3 phang-bi7 e5 hoat lai5 choe3 phang-liau7, eng7 iam5 tiau-ho5, hou7 i chheng-khi3 koh seng3;  36). chit e5 hiuN li2 tioh8 theh8 tam7-poh8, cheng hou7 i chin iu3, he7 ti7 hoe7-bou7-lai7 hoat-kui7 cheng5; Goa2 beh ti7-hia kap li2 siong-hoe7; lin2 tioh8 liah8 i choe3 chi3-seng3.  37). Lin2 sou2 choe3 e5 hiuN m7-thang chiau3 chit e5 tiau-ho5 e5 hoat, ui7-tioh8 ka-ki7 lai5 choe3; lin2 tioh8 liah8 i choe3-seng3, kui ti7 Ia5-ho5-hoa.  38). KiN3-na7 choe3 chhin-chhiuN7 chit-khoan2 e5 hiuN, ai3 beh phiN7-phang e5, beh tui3 i e5 peh-siN3-tiong siu7 chian2-tu5.

[31]	Ia5-ho5-hoa tui3 Mou5-se kong2,  2). KhoaN3 ah, Iu5-tai7 chi-phai3, Hou7-jiN2 e5 sun, OU-li7 e5 kiaN2, Pi2-sat-liat8, Goa2 i2-keng chi2-mia5 lai5 tiau3 i;  3). Goa2 eng7 Siong7-te3 e5 sin5 chhiong-moa2 i, hou7 i u7 ti3-hui7, u7 chhang-mia5, u7 chai-bat, oe7 choe3 tak8-iuN7 e5 kang;  4). oe7 siuN7-chhut ki5-khiau2 e5 kang, lai5 choe3 kim, gun5, tang5, hiah e5 mih8;  5). ia7 oe7 khek po2-chioh8 lai5 jip8 i; ia7 oe7 khek chha5, oe7 choe3 tak8-iuN7 ki5-khiau2 e5 kang.  6). Goa2 ia7 phai3 Tan3 e5 chi-phai3, A-hi-sat-boat e5 kiaN2, A-ho5-li7-a-pek, kap i saN-kap choe3; kiN3-na7 sim-lai7 u7 ti3-hui7 e5, Goa2 koh siuN2-su3 ti3-hui7 ti7 in e5 sim, hou7 in oe7 choe3 Goa2 it-chhe3 sou2 hoan-hu3 li2 e5;  7). chiu7-si7 hoe7-bou7, hoat-kui7, kap hi2 teng2-bin7 e5 si-un-sou2, i2-kip8 pou3-piN5 it-chhe3 e5 khi3-ku7,  8). toh kap toh-teng2 e5 khi3-ku7, ho2-kim e5 teng-tai5 kap i it-chhe3 e5 khi2-ku7,  9). i2-kip8 hiuN-toaN5, sio-che3 e5 toaN5 kap i it-chhe3 e5 khi3-ku7, i2-kip8 soe2-tng7 e5 phun5 kap i e5 cho7;  10). cheng-kong e5 i-hok8, che3-si A-lun5 e5 seng3-saN kap i e5 kiaN2 e5 saN, hou7 in choe3 che3-si lai5 hok8-sai7;  11). thang boah e5 iu5, i2-kip8 seng3-sou2 sou2 eng7 phang-liau7 e5 hiuN; chiau3 Goa2 it-chhe3 sou2 beng7-leng7 li2 e5, in tioh8 choe3.
	12). Ia5-ho5-hoa hoan-hu3 Mou5-se kong2,  13). Li2 tioh8 hoan-hu3 I2-sek-liat8 lang5 kong2, Lin2 tek-khak tioh8 siu2 Goa2 hiah e5 an-hioh-jit8; in-ui7 che si7 Goa2 kap lin2 e5 tiong-kan e5 cheng3-ku3, kau3 ti7 lin2 tak8 se3-tai7, hou7 lin2 chai Goa2 chiu7-si7 Ia5-ho5-hoa, hou7 lin2 chiaN5-seng3 e5.  14). Sou2-i2 lin2 tioh8 siu2 an-hioh-jit8, in-ui7 si7 lin2 e5 seng3-jit8, kiN3-na7 hoan7-tioh8 chit-jit8--e5, tioh8 hou7 i si2; hoan7-na7 ti7 chit-jit8 choe3 kang--e5, tioh8 tui3 i e5 peh-siN3-tiong siu7 chian2-tu5.  15). Lak8-jit8 tioh8 choe3-kang, tok8-tok8 te7-chhit jit8 si7 an-hioh e5 toa7-jit8, si7 Ia5-ho5-hoa e5 seng3-jit8; hoan7-na7 ti7 an-hioh-jit8 choe3-kang--e5, tek-khak tioh8 hou7 i si2.  16). Sou2-i2 I2-sek-liat8 lang5 tioh8 siu2 an-hioh-jit8, tai7-tai7 kin2-sin7 chit e5 an-hioh-jit8, choe3 eng2-oan2 e5 iok.  17). Che si7 Goa2 kap I2-sek-liat8 lang5 tiong-kan eng2-oan2 e5 cheng3-ku3; in-ui7 lak8-jit8-lai7 Ia5-ho5-hoa chhong3-cho7 thiN toe7, te7-chhit jit8 chiu7 hioh-khun3 lai5 chheng-eng5.
	18). Ia5-ho5-hoa ti7 Se-nai2 soaN kap Mou5-se kong2-oe7 beng5-pek8, chiu7 chiong nng7 te3 iok-pi hou7--i, si7 Siong7-te3 eng7 chng2-thau5-a2 sia2 e5 chioh8-pi.

[32]	Peh-siN3 khoaN3-kiN3 Mou5-se ian5-chhian5 bo5 loh8 soaN, peh-siN3 chiu7 chu7-chip8 kau3 A-lun5 hia, tui3 i kong2, Khi2--lai5, ka7 goan2 chng siong7-te3, thang kiaN5 ti7 goan2 e5 thau5-cheng5; in-ui7 hit e5 Mou5-se, chiu7-si7 chhoa7 goan2 tui3 Ai-kip8 toe7 chhut-lai5, hit e5 lang5, goan2 m7-chai i tu2-tioh8 sim2-mih8.  2). A-lun5 tui3 in kong2, Lin2 e5 bou2, lin2 e5 kiaN2, cha-bou2-kiaN2, hi7-a2 sou2 koa3 e5 kim khoan5, pak i, theh8--lai5 hou7 goa2.  3). Peh-siN3 chiu7 long2 pak in hi7-a2--nih e5 kim-khoan5, theh8 lai5 hou7 A-lun5.  4). A-lun5 tui3 in e5 chhiu2 chih--lai5, chu3 chit8 chiah gu5-a2, eng7 chhiam3-to-a2 tiau-khek--i; in chiu7 kong2, I2-sek-liat8 ah, che si7 li2 e5 siong7-te3, chhoa7 li2 chhut Ai-kip8 toe7 e5.  5). A-lun5 khoaN3-liau2, chiu7 ti7 gu5-a2 e5 bin7-cheng5 khi2-toaN5; A-lun5 koh soan-pou3 kong2, Bin5-a2-jit8 tioh8 siu2-choeh hok8-sai7 Ia5-ho5-hoa.  6). Keh jit8 chheng-cha2, in khi2--lai5, hian3 sio-che3 kap peng5-an-che3; peh-siN3 chiu7 che7-teh lim-chiah8, khi2-lai5 kun2-chhio3.
	7). Ia5-ho5-hoa tui3 Mou5-se kong2, Khi3 ah, li2 loh8-khi3; in-ui7 li2 e5 peh-siN3, chiu7-si7 tui3 Ai-kip8 toe7 chhoa7 chhut--lai5 e5, i2-keng pai7-hoai7 ka-ki7.  8). In kin2-kin2 li7-khui Goa2 sou2 hoan-hu3 in e5 lou7, ui7 ka-ki7 chu3-chiaN5 chit8 chiah gu5-a2, kui7-pai3--i, hian3-che3--i, kong2, I2-sek-liat8 ah, che chiu7-si7 chhoa7 li2 chhut Ai-kip8 toe7 e5 siong7-te3.  9). Ia5-ho5-hoa tui3 Mou5-se kong2, Goa2 khoaN3 chit e5 peh-siN3, khoaN3 ah, si7 am7-kun2 ngi7 e5 peh-siN3.  10). Li2 taN chhut-chai7 Goa2, Goa2 beh toa7 siu7-khi3 in, biat8-bo5 in; eng7 li2 chiaN5-choe3 toa7-kok.  11). Mou5-se chiu7 tui3 i e5 Siong7-te3 Ia5-ho5-hoa kiu5-cheng5 kong2, Ia5-ho5-hoa ah, Li2 siaN2-su7 toa7 siu7-khi3 Li2 e5 peh-siN3 ah, si7 Li2 eng7 toa7 khui3-lat8 toa7 koan5-leng5 e5 chhiu2, tui3 Ai-kip8 toe7 chhoa7 chhut--lai5-e5?  12). SiaN2-su7 hou7 Ai-kip8 lang5 u7 oe7 kong2, I chhoa7 in chhut-khi3, si7 beh hai7--in, hai7-si2 in ti7 soaN-tiong, tui3 toe7-chiuN7 tu5-biat8 in? kiu5 Li2 he5-sim tng2-i3, soah Li2 e5 toa7 siu7-khi3, bo5 kang3 chai-e7 hou7 Li2 e5 peh-siN3.  13). Ki3-liam7 Li2 e5 lou5-pok8 A-pek-lah8-han2, I2-sat, I2-sek-liat8, Li2 bat ki2 ka-ki7 tui3 in chiu3-choa7 kong2, Goa2 beh hou7 lin2 e5 hou7-e3 chhin-chhiuN7 thiN-teng2 e5 chhiN hiah-choe7; koh Goa2 sou2 kong2 chit e5 choan5-toe7, Goa2 beh siuN2-su3 lin2 e5 hou7-e3, beh choe3 in eng2-oan2 e5 giap8.  14). Tui3 an2-ni Ia5-ho5-hoa the3-hoe2, bo5 kang3-loh8 I cheng5 sou2 kong2 e5 chai-e7, hou7 I e5 peh-siN3.
	15). Mou5-se oat8-tng2-sin loh8 soaN, chhiu2 theh8 nng7 te3 iok-pi, chiah e5 pi nng7-bin7 long2 u7 sia2; chit-bin7 hit-bin7 long2 u7 sia2-ji7.  16). Pi si7 Siong7-te3 choe3--e5, ji7 si7 Siong7-te3 sia2--e5, khek ti7 pi--nih.  17). Iok-su-a chit8-e7 thiaN-kiN3 peh-siN3 han2-hoa7 e5 siaN, chiu7 tui3 Mou5-se kong2, Ti7 iaN5-tiong u7 kau-chian3 e5 siaN.  18). I kong2, Goa2 sou2 thiaN-kiN3 m7-si7 thai5-iaN5 tek-seng3 e5 siaN, ia7 m7-si7 thai5-su au5-kio3 e5 siaN, chiu7-si7 chhiuN3-koa e5 siaN.  19). KiaN5 kun7 iaN5-poaN5, khoaN3-kiN3 gu5-a2, koh khoaN3-kiN3 lang5 teh thiau3-bu2, Mou5-se chiu7 toa7 siu7-khi3, tui3 i e5 chhiu2 hiat nng7 te3 chioh8-pi, chih8 ti7 soaN-kha.  20). Koh chiong in sou2 chu3 e5 gu5-a2, eng7 he2 sio, geng2 choe3 hun2, ia7 ti7 chui2-bin7, hou7 I2-sek-liat8 lang5 lim--i.  21). Mou5-se tui3 A-lun5 kong2, Chit e5 peh-siN3 tui3 li2 choe3 sim2-mih8, li2 chiah hou7 in ham7-loh8 tang7-choe7?  22). A-lun5 kong2, Goa2 e5 chu2 boh8-tit toa7 siu7-khi3; chiah e5 peh-siN3 koat-i3 choe3 phaiN2, si7 li2 sou2 chai--e5.  23). In tui3 goa2 kong2, Li2 ka7 goan2 chng siong7-te3, thang kiaN5 ti7 goan2 e5 thau5-cheng5, in-ui7 hit e5 Mou5-se, chiu7-si7 chhoa7 goan2 tui3 Ai-kip8 toe7 chhut-lai5, hit e5 lang5, goan2 m7 chai i tu2-tioh8 sim2-mih8.  24). Goa2 tui3 in kong2, KiN3-na7 u7 kim--e5, pak--khi2-lai5; in chiong kim hou7 goa2, goa2 hiat i ti7 he2--nih, chit chiah gu5-a2 chiu7 chhut-lai5.  25). Mou5-se khoaN3-kiN3 peh-siN3 hong3-chhiong3, in-ui7 A-lun5 pang3 chhut-chai7 in, hou7 in ti7 tui3-tek8 e5 tiong-kan siu7 ki-chhi3,  26). Mou5-se khia7 ti7 iaN5-poaN5 e5 mng5, kong2, Chi7-chui7 oa2 Ia5-ho5-hoa--e5, thang lai5 goa2 chia; Li7-bi7 lang5 chiu7 long2 chu7-chip8 ti7 i hia.  27). I tui3 in kong2, Ia5-ho5-hoa I2-sek-liat8 e5 Siong7-te3 an2-ni kong2, Lin2 tak8-lang5 tioh8 chhah to ti7 toa7-thui2--nih, ong2-lai5 ti7 iaN5-tiong, tui3 chit e5 mng5 kau3 hit e5 mng5, tak8-lang5 thai5-si2 i e5 hiaN-ti7, kap i e5 tang5-phoaN7, i2-kip8 i e5 chhu3-piN.  28). Li7-bi7 lang5 chiau3 Mou5-se e5 oe7 kiaN5; hit-jit8 peh-siN3-tiong si2--e5 iok-liok8 saN-chheng lang5.  29). Mou5-se kong2, Lin2 hian3 ka-ki7 hou7 Ia5-ho5-hoa, tak8-lang5 kong-kek i e5 kiaN2, i e5 hiaN-ti7 , kin-a2-jit8 tit-tioh8 I su3-hok lin2.
	30). Ke3-jit8 Mou5-se tui3 peh-siN3 kong2, Lin2 u7 hoan7 tang7-choe7, goa2 taN beh chiuN7--khi3 Ia5-ho5-hoa hia, kiam2-chhai2 thang ka7 lin2 siok8-choe7.  31). Mou5-se to3-tng2 kau3 Ia5-ho5-hoa hia kong2, Ai--ah, chit e5 peh-siN3 hoan7 tang7-choe7, ui7 ka-ki7 choe3 kim e5 siong7-te3.  32). TaN Li2 na7 beh sia3-bian2 in e5 choe7; na7 m7, kiu5 Li2 tui3 Li2 sou2 sia2 e5 chheh, chhat--khi3 goa2 e5 mia5.  33). Ia5-ho5-hoa tui3 Mou5-se kong2, Sim2-mih8 lang5 tek-choe7 Goa2 chiu7 tui3 Goa2 e5 chheh chhat i e5 mia5.  34). TaN li2 khi3 chhoa7 chit e5 peh-siN3 khi3 Goa2 sou2 ka7 li2 kong2 e5 sou2-chai7; khoaN3 ah, Goa2 e5 su3-chia2 beh kiaN5 ti7 li2 e5 thau5-cheng5; tok8-tok8 kau3 Goa2 pan7-choe7 e5 jit8, Goa2 beh pan7 in e5 choe7.  35). Ia5-ho5-hoa kang3 chai-e7 hou7 peh-siN3, in-ui7 in cho7 gu5-a2, chiu7-si7 A-lun5 sou2 cho7--e5.

[33]	Ia5-ho5-hoa tui3 Mou5-se kong2, Goa2 bat chiu3-choa7 eng3-un2 A-peh-lah8-han2, I2-sat, Nga2-kok, kong2, Beh chiong thou2-toe7 siuN2-su3 li2 e5 hou7-e3; taN li2 khi3 ah, li2 kap li2 tui3 Ai-kip8 toe7 sou2 chhoa7 chhut-lai5 e5 peh-siN3, tioh8 tui3 chia chiuN7-khi3 hit e5 toe7.  2). Goa2 beh chhe su3-chia2 ti7 li2 e5 thau5-cheng5; Goa2 beh koaN2-chhut Ka-lam5, A-mou5-li7, Hek, Pi2-li7-se2, Hi-bi7, Ia5-pou3-su hiah e5 chok8,  3). chhoa7 li2 kau3 lau5 lin kap bit8 e5 toe7; in-ui7 Goa2 m7 kap li2 chiuN7-khi3, ui7-tioh8 li2 si7 am7-kun2 ngi7 e5 peh-siN3; kiaN-liau2 Goa2 ti7 lou7--nih biat8-bo5 li2.  4). Peh-siN3 thiaN-kiN3 chit e5 phaiN2 siau-sit chiu7 iu-bun7; bo5 lang5 chng-thaN7.  5). Ia5-ho5-hoa tui3 Mou5-se kong2, Li2 tioh8 ka7 I2-sek-liat8 lang5 kong2, Lin2 si7 am7-kun2 ngi7 e5 peh-siN3, Goa2 na7 chit8-bak8-nih-ku2 kau3 lin2 tiong-kan, Goa2 tek-khak chau5-biat8 lin2; taN tioh8 chiong lin2 seng-khu e5 chng-thaN7 pak--khi2-lai5, Goa2 chiu7 chai Goa2 beh chaiN2-iuN7 khoan2-thai7 lin2.  6). I2-sek-liat8 lang5 tui3 ti7 Ho5-liat8 soaN i2-au7, chiu7 chiong seng-khu e5 chng-thaN7 thng3--khi2-lai5.  7). Mou5-se chiong pou3-piN5 tah ti7 iaN5-goa7, li7-khui iaN5 u7 hiah-hng7; i chheng chit e5 pou3-piN5 choe3 hoe7-bou7, hoan7-na7 chhe7-kiu5 Ia5-ho5-hoa e5 lang5, chiu7 kau3 iaN5-goa7 e5 hoe7-bou7 hia.  8). Tng Mou5-se chhut-khi3 kau3 Pou3-piN5 e5 si5, cheng3 peh-siN3 chiu7 long2 khi2--lai5, tak8-lang5 khia7 ti7 in e5 pou3-piN5-khau2, teh khoaN3 Mou5-se, kau3 i jip8 Pou3-piN5.  9). Mou5-se jip8 Pou3-piN5 e5 si5, hun5-thiau7 chiu7 loh8-lai5, khia7 ti7 Pou3-piN5 e5 mng5-cheng5; Ia5-ho5-hoa chiu7 kap Mou5-se kong2-oe7.  10). Cheng3 peh-siN3 khoaN3-kiN3 hun5-thiau7 khia7 ti7 Pou3-piN5 e5 mng5-cheng5, peh-siN3 chiu7 long2 khi2-lai5, tak8-lang5 ti7 in e5 pou3-piN5 mng5-khau2 kui7-pai3.  11). Ia5-ho5-hoa kap Mou5-se bin7 tui3 bin7 kong2-oe7, chhin-chhiuN7 lang5 kap peng5-iu2 kong2-oe7 chit8-poaN-iuN7.  Mou5-se to3-tng2-lai5 iaN5-lai7; tok8-tok8 kun-sui5 i e5 siau3-lian5 lang5 Lun3 e5 kiaN2 Iok-su-a bo5 li7-khui Pou3-piN5.
	12). Mou5-se tui3 Ia5-ho5-hoa kong2, KhoaN3 ah, Li2 tui3 goa2 kong2, Chiong chit e5 peh-siN3 chhoa7 chiuN7-khi3, chong2-si7 bo5 hou7 goa2 chai Li2 beh chhe chi7-chui7 kap goa2 saN-kap khi3.  Chi2-u7 kong2, Goa2 eng7 mia5 keng2-tiau3 li2, li2 ti7 Goa2 e5 bin7-cheng5 ia7 tit-tioh8 un-tian2.  13). Goa2 taN na7 ti7 Li2 e5 bin7-cheng5 tit-tioh8 un-tian2, kiu5 Li2 chiong Li2 e5 lou7 chi2-si7 goa2, hou7 goa2 bat Li2, thang ti7 Li2 e5 bin7-cheng5 tit-tioh8 un-tian2; Li2 tioh8 siau3-liam7 chit-chok8 si7 Li2 e5 peh-siN3.  14). Ia5-ho5-hoa kong2, Goa2 beh chhin-sin kap li2 khi3, hou7 li2 peng5-an.  15). Mou5-se tui3 I kong2, Li2 na7 bo5 chhin-sin kap goa2 khi3, chiu7 m7-thang chhoa7 goan2 tui3-chia chiuN7-khi3.  16). Tui3 chaiN2-iuN7 oe7 chai, goa2 kap Li2 e5 peh-siN3 ti7 Li2 e5 bin7-cheng5 tit-tioh8 un-tian2? kiam2 m7-si7 tui3 Li2 kap goan2 saN-kap khi3, hou7 goa2 kap Li2 e5 peh-siN3 ti7 toe7-chiuN7 ban7 peh-siN3 u7 hun-piat mah?  17). Ia5-ho5-hoa tui3 Mou5-se kong2, Li2 sou2 kong2 chit e5 su7, Goa2 ia7 beh choe3--i; in-ui7 li2 ti7 Goa2 e5 bin7-cheng5 tit-tioh8 un-tian2, koh Goa2 eng7 mia5 keng2-tiau3 li2.  18). I kong2, Kiu5 Li2 hou7 goa2 khoaN3-kiN3 Li2 e5 eng5-kng.  19). I kong2, Goa2 beh hou7 Goa2 it-chhe3 e5 un-hui7 keng-ke3 li2 e5 bin7-cheng5, ia7 soan-pou3 Ia5-ho5-hoa e5 mia5 ti7 li2 e5 bin7-cheng5.  Goa2 beh si-un ti7 Goa2 sou2 si-un--e5, Goa2 beh lin5-bin2 ti7 Goa2 sou2 lin5-bin2--e5.  20). Koh kong2, Li2 boe7-oe7 khoaN3 Goa2 e5 bin7, in-ui7 bo5 lang5 oe7 khoaN3-kiN3 Goa2 ia7 oe7 oah8.  21). Ia5-ho5-hoa kong2, KhoaN3-ah, kun7 Goa2 chia u7 sou2-chai7, li2 tioh8 khia7 ti7 chioh8-poaN5-teng2;  22). tng Goa2 e5 eng5-kng keng-ke3 e5 si5, Goa2 beh ka7 li2 he7 ti7 chioh8-poaN5 phang7-lai7, eng7 Goa2 e5 chhiu2 jia--li2; theng3-hau7 Goa2 ke3--khi3;  23). jian5-au7 Goa2 beh kiu Goa2 e5 chhiu2 to3-tng2, li2 chiu7 oe7 khoaN3-kiN3 Goa2 e5 ka-chiah-au7; chong2-si7 boe7-tit-thang khoaN3-kiN3 Goa2 e5 bin7.

[34]	Ia5-ho5-hoa tui3 Mou5-se kong2, Li2 phah nng7-te3 chioh8-pi, kap i2-cheng5--e5 saN-tang5, li2 cheng5 sou2 phah-phoa3 hiah e5 pi; hi2 teng2-bin7 e5 ji7, Goa2 beh sia2 ti7 chiah e5 pi.  2). Bin5-a2-cha2-khi2 li2 tioh8 pi7-pan7 pian7; thau3-cha2 li2 tioh8 chiuN7 Se-nai2 soaN; ti7-hia, ti7 soaN-be2-liu, khia7 ti7 Goa2 bin7-cheng5,  3). M7-thang u7 lang5 kap li2 chiuN7--lai5; pian3-soaN long2 m7-thang khoaN3-kiN3 u7 lang5, ti7 soaN-kha ia7 m7-thang hou7 gu5-kun5 iuN5-kun5 chiah8-chhau2.  4). I chiu7 phah nng7 te3 chioh8-pi, kap i2-cheng5--e5 saN-tang5; Mou5-se thau3-cha2 khi2--lai5, chiau3 Ia5-ho5-hoa sou2 hoan-hu3 i e5, chiuN7-khi3 Se-nai2 soaN, chhiu2--nih theh8 nng7 te3 chioh8-pi.  5). Ia5-ho5-hoa che7-hun5 lim5-kau3, kap i khia7 ti7-hia, soan-pou3 Ia5-ho5-hoa e5 mia5.  6). Ia5-ho5-hoa tui3 i e5 bin7-cheng5 keng-ke3, soan-pou3 kong2, Ia5-ho5-hoa, Ia5-ho5-hoa si7 u7 lin5-bin2, u7 un-tian2 e5 Siong7-te3, bo5 khoai3 siu7-khi2, koh u7 hong-seng7 e5 chu5-ai3 kap seng5-sit8;  7). ui7 chheng-ban7 lang5 chun5 chu5-ai3, sia3-bian2 choe7-koa3, ke3-sit kap choe7-ok; koat-toan3 bo5 liah8 u7-choe7--e5 choe3 bo5 choe7; beh kui-kiu7 i e5 choe7, tui3 pe7 kau3 kiaN2, kau3 sun, kau3 saN-si3-tai7.  8). Mou5-se kin2-kin2 aN3-loh8 toe7 keng3-pai3, kong2,  9). Chu2 ah, goa2 na7 tit-tioh8 un-tian2 ti7 Li2 e5 bin7-cheng5, kiu5 Chu2 ti7 goan2 tiong-kan saN-kap kiaN5; in-ui7 che si7 am7-kun2 ngi7 e5 peh-siN3; koh kiu5 Li2 sia3-bian2 goan2 e5 choe7-koa3, kap goan2 e5 choe7-ok, liah8 goan2 choe3 Li2 e5 san2-giap8.
	10). Ia5-ho5-hoa kong2, KhoaN3 ah, Goa2 beh lip8-iok, beh ti7 li2 cheng3 peh-siN3 e5 bin7-cheng5 kiaN5 ki5-biau7 e5 su7, si7 thiN-e7 ban7-kok-tiong sou2 be7-bat kiaN5--e5; ti7 li2 si3-ui5 e5 cheng3 peh-siN3, chiu7 beh khoaN3-kiN3 Ia5-ho5-hoa e5 sou2-choe3; in-ui7 Goa2 tui3 li2 sou2 kiaN5--e5, si7 thang kiaN e5 su7.  11). Goa2 kin-a2-jit8 sou2 hoan-hu3 li2--e5, li2 tioh8 chip-siu2; khoaN3 ah, Goa2 beh tui3 li2 e5 bin7-cheng5 koaN2-chhut A-mou5-li7, Ka-lam5, Hek, Pi2-li7-se2, Hi-bi7, Ia5-pou3-su hiah e5 chok8.  12). Li2 ka-ki7 kin2-sin7, m7-thang kap li2 sou2 khi3 hit sou2-chai7 khia7-khi2 e5 peh-siN3 lip8-iok, kiaN-liau2 chiaN5-choe3 lin2 tiong-kan e5 lo5-bang7.  13). Chiu7-si7 tioh8 thiah in e5 che3-toaN5, phah-chhui3 in tiau-khek e5 thiau7, chho3 in e5 A-sia3-lah8.  14). M7-thang keng3-pai3 pat8 e5 Siong7-te3; in-ui7 Ia5-ho5-hoa e5 mia5 chheng-choe3 Tok8-chun, i si7 tok8-chun e5 Siong7-te3;  15). kiaN-liau2 li2 kap hit sou2-chai7 khia7-khi2 e5 peh-siN3 lip8-iok, in te3 in e5 siong7-te3 kiaN5 sia5-im5, che3-su7 in e5 siong7-te3, u7 lang5 kio3 li2, li2 chiu7 chiah8 i e5 che3-mih8;  16). koh kiaN-liau2 li2 ka7 li2 e5 kiaN2 chhoa7 in e5 cha-bou2-kiaN2 choe3-bou2, in e5 cha-bou2-kiaN2 te3 in e5 siong7-te3 kiaN5 sia5-im5, hou7 li2 e5 kiaN2 ia7 te3 in e5 siong7-te3 kiaN5 sia5-im5.  17). Li2 m7-thang ui7 ka-ki7 chu3-cho7 chiah e5 siong7-te3.
	18). Li2 tioh8 siu2 tu5-kaN3-choeh.  Chiau3 Goa2 sou2 hoan-hu3 li2--e5, ti7 A-pit geh8-lai7 sou2 tiaN7-tioh8 e5 jit8-ki5, chiah8 bo5-kaN3-piaN2 chhit-jit8, in-ui7 li2 ti7 A-pit geh8-lai7 chhut Ai-kip8.  19). KiN3-na7 thau5-thai--e5, long2 si7 Goa2-e5, it-chhe3 e5 cheng-siN thau5-chui2--e5, bo5-lun7 si7 gu5, si7 iuN5, kang-e5 long2 si7 Goa2-e5.  20). Thau5-chui2 e5 lu5 tioh8 eng7 iuN5-a2 thoe3-siok8; na7 bo5 thoe3-siok8, chiu7 tioh8 kong3-chih8 i e5 am7-kun2.  KiN3-na7 li2 thau5-chiuN7 e5 kiaN2, long2 tioh8 siok8-hoe5.  Lang5 lai5 kiN3 Goa2 m7-thang khang-chhiu2.
	21). Li2 lak8-jit8 tioh8 choe3 kang, te7-chhit jit8 tioh8 an-hioh; ti7 chai-cheng3 siu-koah e5 si5 ia7 tioh8 an-hioh.  22). Beh8 khi2-thau5 sek8, siu-koah e5 si5, tioh8 siu2 chhit-chhit-jit8 choeh.  Koh ti7 ni5-be2, tioh8 siu2 siu-khng3 e5 choeh.  23). Lin2 it-chhe3 e5 ta-pou-teng, tioh8 chit8-ni5 saN-pai2 lai5 kiN3 Chu2 Ia5-ho5-hoa, I2-sek-liat8 e5 Siong7-te3.  24). Goa2 beh tui3 li2 e5 bin7-cheng5 koaN2-chhut goa7-pang lang5, khui-khoah li2 e5 keng2-kai3; li2 chit8-ni5 saN-pai2 chiuN7-khi3 kiN3 Ia5-ho5-hoa, li2 e5 Siong7-te3 e5 si5, tek-khak bo5 lang5 tham li2 e5 thou2-toe7.  25). Li2 m7-thang chiong Goa2 e5 seng-le2 e5 huih, chham u7 kaN3 e5 mih8 lai5 hian3; poaN5-ke3-choeh e5 che3-mih8 ia7 m7-thang lau5 kau3 ke3 cha2-khi2.  26). Toe7--nih te7-it khi2-thau5 sek8 e5 mih8, tioh8 sang3 kau3 Ia5-ho5-hoa li2 e5 Siong7-te3 e5 chhu3.  Chu2 soaN-iuN5-a2 m7-thang eng7 i e5 bu2 e5 lin.
	27). Ia5-ho5-hoa tui3 Mou5-se kong2, Li2 tioh8 sia2 chiah e5 oe7, in-ui7 Goa2 si7 chiau3 chiah e5 oe7 kap li2 i2-kip8 I2-sek-liat8 lip8-iok.  28). Mou5-se kap Ia5-ho5-hoa ti7-hia si3-chap8 jit8 si3-chap8 mi5, bo5 chiah8 piaN2 bo5 lim chui2.  I chiong chit e5 iok e5 oe7, chiu7-si7 chap8-tiau5-kai3, sia2 ti7 nng7 te3 pi.
	29). Mou5-se loh8 Se-nai2 soaN e5 si5, i e5 chhiu2 theh8 nng7 te3 iok-pi, i loh8-soaN e5 si5, i e5 bin7, in-ui7 Ia5-ho5-hoa kap i kong2-oe7, chiu7 sia7-chhut kng, Mou5-se ka-ki7 m7-chai.  30). A-lun5 kap I2-sek-liat8 cheng3-lang5 khoaN3-kiN3 Mou5-se e5 si5, khoaN3 ah, i e5 bin7 sia7-chhut kng; in chiu7 kiaN, m7-kaN2 oa2-kun7 i.  31). Mou5-se kio3 in lai5, A-lun5 kap hoe7-tiong chiah e5 thau5-lang5 chiu7 long2 to3-tng2 kau3 i hia; Mou5-se chiu7 kap in kong2-oe7.  32). Jian5-au7 I2-sek-liat8 cheng3-lang5 long2 chin3-cheng5 lai5; i chiu7 chiong Ia5-ho5-hoa ti7 Se-nai2 soaN kap i sou2 kong2 it-chhe3 e5 oe7, long2 hoan-hu3 in.  33). Mou5-se kap in kong2 oe7 beng5-pek8, chiu7 eng7 phe3 ta3-bin7.  34). Chong2-si7 Mou5-se jip8-khi3 Ia5-ho5-hoa bin7-cheng5 kap I kong2-oe7, phe3 chiu7 hian--khi2-lai5, kau3 i chhut--lai5.  I chhut--lai5 e5 si5, chiu7 chiong Ia5-ho5-hoa sou2 hoan-hu3--e5, ka7 I2-sek-liat8 lang5 kong2.  35). I2-sek-liat8 lang5 khoaN3-kiN3 Mou5-se e5 bin7, Mou5-se e5 bin7 sia7-chhut kng, Mou5-se koh eng7 phe3 ta3-bin7, theng3-hau7 kau3 i jip8-khi3 kap Ia5-ho5-hoa kong2-oe7 phe3 chiu7 hian--khi2-lai5.

[35]	Mou5-se chio-chip8 I2-sek-liat8 lang5 choan5-hoe7, tui3 in kong2, Ia5-ho5-hoa sou2 hoan-hu3 e5 oe7, kah lin2 tioh8 kiaN5--e5, chiu7-si7 chiah-e5.  2). Lak8-jit8 tioh8 choe3-kang, te7-chhit jit8 si7 lin2 e5 seng3-jit8, si7 toa7 e5 an-hioh-jit8, lai5 hok8-sai7 Ia5-ho5-hoa; hoan7-na7 ti7 chit-jit8 choe3-kang--e5, tioh8 hou7 i si2.  3). Tng an-hioh-jit8, ti7 lin2 tak8 keng chhu3-lai7 m7-thang khi2-he2.
	4). Mou5-se tui3 I2-sek-liat8 lang5 choan5-hoe7 kong2, Ia5-ho5-hoa sou2 hoan-hu3 e5 oe7, si7 an2-ni kong2,  5). Lin2 tiong-kan tioh8 theh8 le2-mih8 hian3 hou7 Ia5-ho5-hoa; kiN3-na7 sim goan7--e5, thang theh8 i lai5, choe3 hian3 hou7 Ia5-ho5-hoa e5 le2-mih8;  6). chiu7-si7 kim, gun5, tang5, lam5-sek, chi2-sek, chu-ang5-sek e5 liau7, iu3-toe7,  7). soaN-iuN5-mng5, ni2-ang5 e5 iuN5-kang2-phe5, hai2-kau2-phe5,  8). cho7-kiap-chha5, tiam2-teng e5 iu5, phang e5 liau7, thang choe3 boah e5 iu5 kap phang-hiuN,  9). ang5-be2-lo2 kap pat8-iuN7 e5 po2-chioh8, thang siuN ti7 i2-hut-tek kap pou2-koa3.  10). Lin2 tiong-kan kiN3-na7 sim u7 ti3-hui7--e5, long2 tioh8 lai5 choe3 Ia5-ho5-hoa it-chhe3 sou2 hoan-hu3--e5;  11). chiu7-si7 hoe7-bou7, i e5 pou3-piN5, kap i e5 koa3, i e5 kau, i e5 pan2, i e5 hoaiN5-kong5, i e5 thiau7, i e5 khu7;  12). kui7, kap i e5 kng3, si-un-sou2, kap jia-chah8 e5 tiuN3-li5;  13). toh kap i e5 kng3, kap i e5 khi3-ku7, kap pai5-liat8 e5 piaN2;  14). tiam2-kng e5 teng-tai5 kap i e5 khi3-ku7, teng-choaN2 kap tiam2-kng e5 iu5;  15). hiuN-toaN5 kap i e5 kng3, boah e5 iu5, kap phang-hiuN, i2-kip8 hoe7-bou7 mng5 e5 mng5-li5;  16). sio-che3 e5 toaN5 kap i tang5 e5 bang7, kap i e5 kng3, i2-kip8 i it-chhe3 e5 khi3-ku7, soe2-tng7 e5 phun5 kap i e5 cho7;  17). tiuN5 e5 tiuN3-ui5, kap i e5 thiau7, in e5 khu7, kap tiuN5-mng5 e5 mng5-li5;  18). hoe7-bou7 sou2 teng3 e5 teng, kap tiuN5 sou2 teng3 e5 teng, kap in e5 soh;  19). cheng-kong e5 i-hok8, ti7 seng3-sou2 chheng7 lai5 hok8-sai7--e5, chiu7-si7 che3-si A-lun5 e5 seng3-saN kap i e5 kiaN2 e5 saN, chheng7 lai5 tam-tng che3-si e5 chit.
	20). I2-sek-liat8 lang5 choan5-hoe7 tui3 Mou5-se e5 bin7-cheng5 chhut-khi3.  21). KiN3-na7 siu7 kam2-tong7, tui3 sim hoaN-hi2--e5, long2-chong2 lai5, theh8 le2-mih8 hian3 hou7 Ia5-ho5-hoa, eng7 lai5 choe3 hoe7-bou7 e5 kang, kap it-chhe3 e5 lou7-eng7, ia7 eng7 lai5 choe3 seng3-saN.  22). KiN3-na7 chhut ti7 sim hoaN-hi2--e5, ta-pou hu7-jin5 long2 lai5, tak8-e5 chiong kim-khi3, chiu7-si7 heng-cheng5 e5 pin2-chiam, hi7-kau, phah-in3 e5 chhiu2-chi2, kap chhiu2-khoan5; che si7 tak8-lang5 chiong i e5 le2-mih8 hian3 hou7 Ia5-ho5-hoa.  23). KiN3-na7 lang5 u7 lam5-sek, chi2-sek, chu-ang5-sek e5 liau7, iu3-toe7, soaN-iuN5-mng5, ni2-ang5 e5 iuN5-kang2-phe5, hai2-kau2-phe5, long2 theh8-lai5.  24). KiN3-na7 hian3 gun5 kap tang5, choe3 le2-mih8--e5, long2 theh8-lai5 hian3 hou7 Ia5-ho5-hoa; kiN3-na7 u7 cho7-kiap-chha5 thang choe3 sim2-mih8 lou7-eng7--e5, ia7 theh8--lai5.  25). KiN3-na7 sim-lai7 u7 ti3-hui7 e5 hu7-lu2, chhin-chhiu2 phang2 soaN3, chiong sou2 phang2 e5 lam5-sek, chi2-sek, chu-ang5-sek e5 liau7, kap iu3-toe7 long2 theh8--lai5.  26). KiN3-u7 ti3-hui7 e5 sim siu7 kam2-tong7 e5 hu7-lu2, chiu7 phang2 soaN-iuN5-mng5.  27). Chiah e5 thau5-lang5 chiong ang5-be2-lo2, kap pat8-iuN7 e5 po2-chioh8, thang siuN ti7 i2-hut-tek kap pou2-koa3--e5, long2 theh8-lai5.  28). Koh theh8 hiuN-liau7 kap iu5, thang eng7 i lai5 tiam2 teng, choe3 boah e5 iu5, choe3 phang e5 hiuN.  29). I2-sek-liat8 lang5, bo5-lun7 lam5-lu2, kiN3-na7 sim hoaN-hi2 hian3 le2-mih8 hou7 Ia5-ho5-hoa--e5, long2 hoaN-hi2 theh8 le2-mih8 lai5, choe3 Ia5-ho5-hoa thok-tiong7 Mou5-se sou2 hoan-hu3 in choe3 it-chhe3 e5 kang.
	30). Mou5-se tui3 I2-sek-liat8 lang5 kong2, Lin2 khoaN3, Iu5-tai7 e5 chi-phai3 Hou7-jiN2 e5 sun, OU-li7 e5 kiaN2 Pi2-sat-liat8, Ia5-ho5-hoa i2-keng chi2 mia5 tiau3 i.  31). Koh eng7 Siong7-te3 e5 sin5 chhiong-moa2 i, hou7 i u7 ti3-hui7, u7 chhang-mia5, u7 chai-bat, oe7 choe3 tak8-iuN7 e5 kang;  32). oe7 siuN7-chhut ki5-khiau2 e5 kang, lai5 choe3 kim, gun5, tang5 hiah e5 mih8,  33). ia7 oe7 khek po2-chioh8 lai5 jip8--i; ia7 oe7 khek chha5, oe7 choe3 tak8-iuN7 ki5-khiau2 e5 kang.  34). Koh hou7 i kap Tan3 e5 chi-phai3, A-hi-sat-boat e5 kiaN2 A-ho5-li7-a-pek, sim u7 leng5-khiau3, oe7 ka3-si7 lang5.  35). Chiah e5 lang5 I eng7 ti3-hui7 chhiong-moa2 in e5 sim; hou7 in oe7 choe3 tak8-iuN7 e5 kang, bo5-lun7 tiau-khek e5 kang, ki5-khiau2 e5 kang, eng7 lam5-sek, chi2-sek, chu-ang5-sek e5 liau7, kap iu3-toe7, siu3 hoe--e5, chit-pou3--e5, tak8-iuN7 e5 kang long2 oe7 choe3, ia7 oe7 siuN7-chhut ki5-khiau2 e5 kang.

[36]	Pi2-sat-liat8 kap A-ho5-li7-a-pek, kap long2-chong2 sim u7 ti3-hui7 e5 lang5, chiu7-si7 tit-tioh8 Ia5-ho5-hoa siuN2-su3 ti3-hui7 chhang-mia5 hou7 in chai choe3 seng3-sou2 tak8-iuN7 lou7-eng7 e5 kang--e5, long2 tioh8 chiau3 Ia5-ho5-hoa sou2 hoan-hu3--e5 choe3 kang.
	2). Mou5-se tiau3 Pi2-sat-liat8, A-ho5-li7-a-pek, kap kiN3-na7 sim u7 ti3-hui7 e5 lang5 lai5, chiu7-si7 Ia5-ho5-hoa eng7 ti3-hui7 siuN2-su3 in e5 sim, sim siu7 kam2-tong7 lai5 choe3-kang--e5.  3). In tui3 Mou5-se theh8 it-chhe3 e5 le2-mih8, chiu7-si7 I2-sek-liat8 lang5 ui7-tioh8 choe3 seng3-sou2 kap lai7-bin7 sou2 eng7 e5 mih8 theh8--lai5-e5.  Peh-siN3 tak8 cha2-khi2 iu5-goan5 eng7 kam-sim hian3 e5 le2-mih8 theh8-lai5 hou7--i.  4). KiN3-na7 choe3 seng3-sou2 e5 kang chiah-e5 u7 ti3-hui7 e5 lang5, long2 chiam7-theng5 in sou2 choe3 e5 kang;  5). lai5 tui3 Mou5-se kong2, Peh-siN3 sou2 theh8--lai5-e5, pi2 Ia5-ho5-hoa beng7-leng7 choe3 e5 kang sou2 tioh8 eng7 e5 liau7, ke3-giah8 u7 chhun.  6). Mou5-se chhut-beng7, in chiu7 soan-pou3 ti7 choan5-iaN5, kong2, Bo5-lun7 lam5-lu2 boh8-tit koh choe3 sim2-mih8 lai5, hian3 hou7 seng3-sou2; tui3 an2-ni chou2-chi2 peh-siN3 bo5 koh theh8--lai5.  7). In-ui7 in sou2 u7 e5 chhai5-liau7, kau3-giah8 thang choe3 it-chhe3 sou2 tioh8 choe3 chiah e5 kang, soa3 u7 chhun.
	8). In tiong-kan kiN3-na7 sim u7 ti3-hui7 choe3-kang--e5, eng7 chap8-pak e5 tiuN3 choe3 hoe7-bou7; chiah e5 tiuN3 si7 eng7 ke3-phang2 e5 iu3-toe7, kap lam5-sek, chi2-sek, chu-ang5-sek e5 liau7; ia7 eng7 ki5-khiau2 e5 kang chit-chiaN5 ki-lou7-peng choe3--i.  9). Mui2 pak tiuN3 tng5 ji7-chap8-poeh tiu2, khoah si3-tiu2; tiuN3 long2 si7 chit8-iuN7 e5 chhun3-chhioh.  10). Chit gou7 pak tiuN3, i chhong3 hou7 in tak8 pak saN-lian5; hit gou7 pak tiuN3 ia7 tak8-pak saN-lian5.  11). Ti7 chit-e5 saN-lian5 e5 tiuN3, lou7-be2 pak e5 piN-a2 choe3 lam5-sek e5 liu2-phan3; ti7 hit-e5 saN-lian5 e5 tiuN3, lou7-be2 pak e5 piN-a2 ia7 an2-ni choe3.  12). I ti7 chit nia2 tiuN3 choe3 gou7-chap8 e5 liu2-phan3, koh ti7 te7-ji7 nia2 tiuN3 saN-lian5 e5 piN-a2, ia7 choe3 gou7-chap8 e5 liu2-phan3; liu2-phan3 long2 nng7-e5 nng7-e5 saN-tui3.  13). Koh choe3 gou7-chap8 e5 kim-kau, eng7 i lai5 kau hou7 tiuN3 saN-lian5; chiu7 chiaN5-choe3 chit8 e5 hoe7-bou7.
	14). I koh eng7 soaN-iuN5-mng5 chit chap8-it pak e5 tiuN3, choe3 hoe7-bou7-teng2 e5 pou3-piN5;  15). mui2-pak tiuN3 tng5 saN-chap8 tiu2, khoah si3-tiu2; chap8-it pak tiuN3 long2 chit8-iuN7 e5 chhun3-chhioh.  16). Chiong gou7 pak tiuN3 lian5-choe3 chit8-pak, koh chiong lak8 pak tiuN3 lian5-choe3 chit8-pak.  17). Ti7 chit e5 saN-lian5 e5 tiuN3 lou7-be2 pak e5 piN-a2, i choe3 gou7-chap8 e5 liu2-phan3, ti7 hit e5 saN-lian5 lou7-be2 pak e5 piN-a2 ia7 choe3 gou7-chap8 e5 liu2-phan3.  18). I koh choe3 gou7-chap8 e5 tang5-kau, hou7 pou3-piN5 lian5-choe3 chit8-e5.  19). Koh eng7 ni2-ang5 e5 iuN5-phe5 choe3 pou3-piN5 e5 koa3; koh eng7 hai2-kau2-phe5 koa3 ti7 teng2-bin7.
	20). I eng7 cho7-kiap-chha5 choe3 hoe7-bou7 khia7 e5 pan2.  21). Khia7 e5 pan2 tng5 chap8-tiu2, khoah chit8-tiu2-poaN3.  22). Tak8 te3 pan2 u7 nng7 e5 sun2 saN-pai5; hoe7-bou7 it-chhe3 e5 pan2 long2 chiau3 an2-ni choe3.  23). I choe3 hoe7-bou7 e5 pan2, lam5-peng5 e5 lam5--si3 ji7-chap8 te3 pan2;  24). ti7 chiah e5 ji7-chap8 te3 pan2 e5 e7-bin7 choe3 si3-chap8 e5 gun5-khu7; chit8 te3 pan2 e5 e7-bin7 u7 nng7 e5 khu7 lai5 chheng7 i nng7 ki sun2; koh chit8 te3 pan2 e5 e7-bin7 ia7 u7 nng7 e5 khu7 lai5 chheng7 i nng7 ki sun2.  25). Hoe7-bou7 te7-ji7 bin7, chiu7-si7 pak-bin7, ia7 choe3 pan2 ji7-chap8-te3,  26). kap in e5 gun5-khu7 si3-chap8-e5; chit e5 pan2 e5 e7-bin7 u7 nng7 e5 khu7, hit e5 pan2 e5 e7-bin7 ia7 u7 nng7 e5 khu7.  27). Hoe7-bou7 e5 au7-bin7, chiu7-si7 sai-bin7, ia7 choe3 lak8 te3 pan2.  28). Hoe7-bou7 au7-bin7 e5 nng7 e5 kak-thau5, choe3 nng7 te3 pan2.  29). Pan2 e5 e7-tng5, nng7-e5 saN-tang5, tit8-kau3 teng2-bin7 te7-it e5 khoan5 long2 si7 ka-nng5-e5; nng7 e5 kak-thau5 e5 pan2 long2 si7 an2-ni choe3.  30). U7 poeh e5 pan2, kap chap8-lak8 e5 gun5-khu7; tak8 te3 pan2 e5 e7-bin7 u7 nng7 e5 khu7.  31). I eng7 cho7-kiap-chha5 choe3 hoaiN5-kong5; ui7-tioh8 hoe7-bou7 chit-peng5 e5 pan2 choe3 gou7-ki,  32). ui7-tioh8 hoe7-bou7 hit-peng5 e5 pan2 choe3 gou7-ki; koh ui7-tioh8 hoe7-bou7-au7 sai-bin7 e5 pan2 choe3 gou7-ki.  33). Pan2 e5 tui3-tiong hit ki hoaiN5-kong5, hou7 i tui3 chit-thau5 kau3 hit-thau5.  34). Pan2 eng7 kim pau; koh choe3 pan2 e5 kim-khoan5 lai5 tho3 kong5; kong5 ia7 eng7 kim pau.
	35). Koh eng7 lam5-sek, chi2-sek, chu-ang5-sek e5 liau7, kap ke3-phang2 e5 iu3-toe7 chit tiuN3-li5; chit e5 tiuN3-li5 eng7 ki5-khiau2 e5 kang chit-chiaN5 ki-lou7-peng lai5 choe3--e5.  36). Koh eng7 cho7-kiap-chha5 ui7-tioh8 i choe3 si3 ki thiau7, eng7 kim pau i; in e5 kau si7 kim--e5; koh ui7-tioh8 in chu3 si3 e5 gun5-khu7.  37). Eng7 lam5-sek, chi2-sek, chu-ang5-sek e5 liau7, kap ke3-phang2 e5 iu3-toe7, eng7 siu3-hoe e5 kang choe3 pou3-piN5 mng5 e5 mng5-li5,  38). kap i gou7 ki thiau7, kap in e5 kau; in e5 thiau7-tau2 kap hoaiN5-koaiN eng7 kim pau i; hit gou7 e5 khu7 si7 tang5--e5.

[37]	Pi2-sat-liat8 eng7 cho7-kiap-chha5 choe3 kui7, tng5 nng7-tiu2-poaN3, khoah tiu2-poaN3, koaiN5 tiu2-poaN3;  2). lai7-goa7 eng7 ho2-kim pau i, si3-ui5 khi2 kim-soaN3,  3). ti7 i e5 si3-kha ka7 i chu3 si3 e5 kim-khoan5; chit-peng5 nng7 khoan5, hit-peng5 nng7 khoan5.  4). Eng7 cho7-kiap-chha5 choe3 nng7 ki kng3, eng7 kim pau i.  5). Chiong kng3 chhng ti7 kui7-piN e5 khoan5-lai7, thang kng kui7.  6). Eng7 ho2-kim choe3 si-un-sou2, tng5 nng7-tiu2-poaN3, khoah tiu2-poaN3.  7). Eng7 kim choe3 nng7 e5 ki-lou7-peng; eng7 chhia e5 hoat choe3 i, ti7 si-un-sou2 e5 siang-thau5;  8). chit-thau5 chit8 e5 ki-lou7-peng, hit-thau5 chit8 e5 ki-lou7-peng; nng7 e5 ki-lou7-peng ti7 si-un-sou2 e5 siang-thau5 kap i lian5-choe3 chit8-te3.  9). Nng7 e5 ki-lou7-peng koaiN5-koaiN5 thi2-khui sit8, eng7 in e5 sit8 jia si-un-sou2, in e5 bin7 saN-tui3; ki-lou7-peng e5 bin7 aN3 si-un-sou2.
	10). I eng7 cho7-kiap-chha5 choe3 toh, tng5 nng7-tiu2, khoah chit8-tiu2, koaiN5 tiu2-poaN3;  11). eng7 ho2-kim pau i, si3-ui5 ka7 i khi2 kim-soaN3.  12). Toh e5 si3-ui5 kok choe3 chit8 pa-chiuN2 khoah e5 hoaiN5-niu5; hoaiN5-niu5-teng2 si3-ui5 khi2 kim-soaN3.  13). Ka7 i chu3 si3 e5 kim-khoan5, an ti7 i e5 si3-kha e5 si3-kak.  14). An khoan5 e5 sou2-chai7 oa2-kun7 hoaiN5-niu5, thang chhng-kng3 lai5 kng toh.  15). Eng7 cho7-kiap-chha5 choe3 nng7 ki kng3, eng7 kim pau i, thang kng toh.  16). Ia7 choe3 toh-teng2 e5 khi3-ku7, i e5 poaN5, oaN2, pan5, poe, thang lai5 koan3-tian7, long2 eng7 ho2-kim choe3.
	17). I eng7 ho2-kim choe3 teng-tai5; teng-tai5 e5 cho7 kap tiong-thiau7, i e5 poe7, i e5 bak8, i e5 hoe, long2 eng7 phah e5 hoat, choe3 kui-cho7;  18).  i e5 piN-a2 pun-chhut lak8-ki; teng-tai5 e5 chit-peng5 u7 saN-ki, teng-tai5 e5 hit-peng5 u7 saN-ki;  19). chit-peng5 mui2-ki u7 saN e5 poe, khoan2-sit chhin-chhiuN7 heng7-hoe, u7 bak8 u7 hoe; hit-peng5 mui2-ki ia7 u7 saN e5 poe, khoan2-sit chhin-chhiuN7 heng7-hoe, u7 bak8 u7 hoe; tui3 teng-tai5 pun-chhut e5 lak8-ki long2 si7 an2-ni.  20). Teng-tai5 thiau7 u7 si3 e5 poe, khoan2-sit chhin-chhiuN7 heng7-hoe, u7 i e5 bak8, kap i e5 hoe.  21). Nng7-ki e5 e7-bin7 u7 chit8-bak8 kap i saN-lian5; koh nng7-ki e5 e7-bin7 u7 chit8-bak8 kap i saN-lian5; koh nng7-ki e5 e7-bin7 u7 chit8-bak8 kap i saN-lian5; teng-tai5 sou2 chhut e5 lak8-ki long2 si7 an2-ni.  22). Hiah e5 bak8 kap hiah e5 ki long2 kap i lian5-choe3 chit8-e5; long2 eng7 ho2-kim, chiau3 phah e5 hoat choe3.  23). Ia7 ka7 i choe3 chhit e5 teng-choaN2, kap i e5 chian2, kap i e5 poaN5, long2 eng7 ho2-kim choe3 e5.  24). Choe3 teng-tai5 kap it-chhe3 e5 khi3-ku7 eng7 ho2-kim chit8 tha-lian5-tek.
	25). I eng7 cho7-kiap-chha5 choe3 hiuN-toaN5, tng5 chit8-tiu2, khoah chit8-tiu2, khoan2-sit su3-hong--e5; koaiN5 nng7-tiu2; i hiah e5 kak kap toaN5 lian5-choe3 chit8-te3.  26). ToaN5 kap i e5 teng2-bin7, kap i e5 si3-ui5, kap i hiah e5 kak, long2 eng7 ho2-kim pau i, ia7 ti7 i e5 si3-ui5 khi2 kim-soaN3.  27). Koh ka7 i choe3 nng7 e5 kim-khoan5, an ti7 khi2-soaN3 e5 e7-bin7, ti7 toaN5 e5 siang-peng5 nng7 ki hoaiN5-koaiN e5 teng2-bin7; chiah e5 khoan5 si7 choe3 chhng-kng3 e5 lou7-eng7, thang kng toaN5.  28). Eng7 cho7-kiap-chha5 choe3 kng3, eng7 kim pau in.  29). Koh chiau3 choe3 phang-bi7 e5 hoat choe3 thang boah e5 seng3-iu5, kap phang-liau7 chheng-kiat e5 hiuN.

[38]	I eng7 cho7-kiap-chha5 choe3 sio-che3 e5 toaN5; tng5 gou7-tiu2, khoah gou7-tiu2, chit e5 toaN5 si7 su3-hong--e5; koaiN5 saN-tiu2.  2). Ti7 toaN5 e5 si3 kak-thau5 choe3 si3 ki kak, kap toaN5 saN-lian5 choe3 chit8-e5, eng7 tang5 pau i.  3). Koh choe3 toaN5 it-chhe3 e5 khi3-ku7, i e5 phun5, thuh-a2, poaN5, chhe, he2-tiaN2; it-chhe3 e5 khi2-ku7 long2 eng7 tang5 choe3.  4). Koh ui7-tioh8 toaN5 eng7 tang5-bang7 choe3 chit8 e5 chan5, an ti7 toaN5 si3-bin7 ui5-io-pan2 e5 e7-bin7, hou7 i thau3-kau3 toaN5 e5 poaN3-io.  5). Ui7-tioh8 tang5 e5 chan5 e5 si3-kak chu3 si3 e5 khoan5, choe3 chhng-kng3 e5 lou7-eng7.  6). Eng7 cho7-kiap-chha5 choe3 kng3, eng7 tang5 pau in.  7). Chiong kng3 chhng ti7 toaN5 siang-peng5 e5 khoan5-lai7, eng7 i lai5 kng toaN5; ia7 eng7 pan2 choe3 toaN5, toaN5 si7 khang-khak.
	8). I eng7 tang5 choe3 soe2-tng7 e5 phun5, kap tang5-cho7; si7 eng7 hoe7-bou7 mng5-cheng5 choe3-kang e5 hu7-jin5-lang5 e5 tang5-kiaN3 choe3--e5.  9). I choe3 hoe7-bou7 e5 tiuN5; hit e5 tiuN5 e5 lam5--si3, eng7 ke3-phang2 e5 iu3-toe7 choe3 ui5, chit8-pah tiu2.  10). Ui5 e5 thiau7 ji7-chap8 ki, tang5-choe3 e5 khu7 ji7-chap8-e5; thiau7 e5 kau kap hoaiN5-koaiN si7 eng7 gun5 choe3--e5.  11). Pak-bin7 ia7 chit8-pah tiu2, ui5 e5 thiau7 ji7-chap8 ki, tang5-choe3 e5 khu7 ji7-chap8 e5; thiau7 e5 kau kap hoaiN5-koaiN si7 eng7 gun5 choe3--e5.  12). Sai-bin7 u7 ui5 gou7-chap8 tiu2, ui5 e5 thiau7 chap8-ki, khu7 chap8-e5; thiau7 e5 kau kap hoaiN5-koaiN si7 eng7 gun5 choe3--e5.  13). Tang-bin7 e5 tang--si3 gou7-chap8 tiu2.  14). Mng5 chit-peng5 e5 ui5 chap8-gou7 tiu2, ui5 e5 thiau7 saN-ki, u7 khu7 saN-e5.  15). Hit-peng5 ia7 si7 an2-ni; tiuN5-mng5 e5 cho2-iu7, kok u7 ui5 chap8-gou7 tiu2; ui5 e5 thiau7 saN-ki, khu7 saN-e5.  16). TiuN5 si3-bin7 e5 tiuN3-ui5 long2 si7 eng7 ke3-phang2 e5 iu3-toe7 choe3.  17). Thiau7 e5 khu7 si7 tang5--e5, thiau7 e5 kau kap hoaiN5-koaiN si7 gun5--e5; thiau7-tau2 si7 eng7 gun5 pau--e5; tiuN5 long2 chong2 e5 thiau7 si7 eng7 gun5 e5 hoaiN5-koaiN chheng7 saN-lian5-e5.  18). TiuN5-mng5 e5 mng5-li5 si7 eng7 siu3-hoe e5 kang, eng7 lam5-sek, chi2-sek, chu-ang5-sek e5 liau7 kap ke3-phang2 e5 iu3-toe7 choe3--e5; tng5 ji7-chap8 tiu2, koaiN5 gou7 tiu2, kap tiuN5 e5 ui5 saN-phoe3.  19). In e5 thiau7 si3-ki, tang5 e5 khu7 si3-e5, thiau7 e5 kau si7 gun5--e5, thiau7-tau2 si7 gun5 pau--e5, hoaiN5-koaiN si7 gun5--e5.  20). Hoe7-bou7 i2-kip8 tiuN5-lai7 si3-ui5 sou2 teng3 e5 teng, long2 si7 tang5--e5.
	21). Chit e5 hoe7-bou7 si7 cheng3-ku3 e5 hoe7-bou7; hit tiong-kan Li7-bi7 lang5 sou2 beh eng7 mih8-kiaN7 e5 chong2-giah8, si7 chiau3 Mou5-se sou2 hoan-hu3, keng-ke3 che3-si A-lun5 e5 kiaN2, I2-tha-ma2 e5 chhiu2 sou2 sng3--e5.  22). KiN3-na7 Ia5-ho5-hoa sou2 hoan-hu3 Mou5-se--e5, Iu5-tai7 e5 chi-phai3, Hou7-jiN2 e5 sun, OU-li7 e5 kiaN2, Pi2-sat-liat8 long2 choe3--i.  23). Kap i saN-kap choe3--e5, u7 Tan3 e5 chi-phai3, A-hi-sat-boat e5 kiaN2, A-ho5-li7-a-pek, i si7 gau5 tiau-khek, koh ki5-khiau2 e5 sai-hu7, koh oe7 eng7 lam5-sek, chi2-sek, chu-ang5-sek e5 liau7 kap iu3-toe7 lai5 siu3-hoe.
	24). Choe3 seng3-sou2 it-chhe3 e5 kang sou2 eng7 e5 kim, chiu7-si7 lang5 sou2 hian3 e5 kim, chiau3 seng3-sou2 e5 pheng5, u7 ji7-chap8-kau2 tha-lian5-tek, koh chhit-pah saN-chap8 sia3-khek-lek8.  25). Hoe7-tiong siu7 sng3 e5 lang5 sou2 chhut e5 gun5, chiau3 seng3-sou2 e5 pheng5, u7 chit8-pah tha-lian5-tek, koh chit8-chheng chhit-pah chhit-chap8 gou7 sia3-khek-lek8.  26). KiN3-na7 ke3--khi3 kui ti7 hiah e5 ke3-sng3--e5, tui3 ji7-chap8 he3 i2-chiuN7, u7 lak8-chap8-ban7 lian5 saN-chheng gou7-pah gou7-chap8 lang5, chiau3 seng3-sou2 e5 pheng5, tak8-lang5 chhut-gun5 poaN3 sia3-khek-lek8, chiu7-si7 chit8 pi2-ka.  27). Eng7 hit-e5 chit8-pah tha-lian5-tek e5 gun5, chu3 seng3-sou2 e5 khu7, kap tiuN3-li5-thiau7 e5 khu7; chit8 pah tha-lian5-tek choe3 chit8-pah e5 khu7, chit8 e5 khu7 eng7 chit8 tha-lian5-tek.  28). Eng7 hit e5 chit8-chheng chhit-pah chhit-chap8-gou7 sia3-khek-lek8 e5 gun5, choe3 thiau7 e5 kau, ia7 pau thiau7-tau2, ia7 choe3 i e5 hoaiN5-koaiN.  29). Sou2 hian3 e5 tang5, u7 chhit-chap8 tha-lian5-tek, koh nng7-chheng si3-pah sia3-khek-lek8.  30). Eng7 chit e5 tang5 choe3 hoe7-bou7 mng5 e5 khu7, kap tang5-toaN5, kap i e5 tang5-bang7 e5 chan5, kap toaN5 long2-chong2 e5 khi3-ku7,  31). i2-kip8 tiuN5 si3-ui5 e5 khu7, kap tiuN5-mng5 e5 khu7, kap hoe7-bou7 long2-chong2 sou2 teng3 e5 teng, kap tiuN5 si3-ui5 sou2 teng3 e5 teng.

[39]	In eng7 lam5-sek, chi2-sek, chu-ang5-sek e5 liau7 choe3 cheng-kong e5 i-hok8, ti7 seng3-sou2 chheng7 lai5 hok8-sai7, koh ka7 A-lun5 choe3 seng3-saN, si7 chiau3 Ia5-ho5-hoa sou2 hoan-hu3 Mou5-se--e5.
	2). I eng7 kim kap lam5-sek, chi2-sek, chu-ang5-sek e5 liau7, kap ke3-phang2 e5 iu3-toe7, choe3 i2-hut-tek.  3). In chiong kim tui5 choe3 poh8-phiN3, chian2 choe3 soaN3, chham ti7 lam5-sek, chi2-sek, chu-ang5-sek e5 liau7, kap iu3-toe7 eng7 ki5-khiau2 e5 kang choe3--e5.  4). Koh ka7 i choe3 phi-kian lai5 lian5--i, hou7 i siang-peng5 saN-lian5.  5). Hit teng2-bin7 ki5-khiau2 e5 kang chit e5 toa3, sou2 eng7 lai5 ha5--e5, kap i2-hut-tek tang5-chit8-iuN7 e5 choe3-hoat, kap i lian5-choe3 chit8-te3, eng7 kim kap lam5-sek, chi2-sek, chu-ang5-sek e5 liau7, kap ke3-phang2 e5 iu3-toe7 choe3--i; chiau3 Ia5-ho5-hoa sou2 hoan-hu3 Mou5-se--e5.
	6). Koh tok ang5-be2-lo2 jip8 ti7 kim-cho5--nih, chiau3 khek-in3 e5 hoat, khek I2-sek-liat8 hiah e5 kiaN2 e5 mia5 ti7 hit teng2-bin7;  7). an ti7 i2-hut-tek e5 phi-kian, ui7 I2-sek-liat8 lang5 choe3 ki3-liam7 e5 chioh8; chiau3 Ia5-ho5-hoa sou2 hoan-hu3 Mou5-se--e5.
	8). I eng7 ki5-khiau2 e5 sai-hu7 e5 chhiu2-kang choe3 pou2-koa3, kap i2-hut-tek tang5 chit8-iuN7 e5 choe3-hoat; eng7 kim, kap lam5-sek, chi2-sek, chu-ang5-sek e5 liau7, kap ke3-phang2 e5 iu3-toe7 choe3--e5.  9). Pou2-koa3 si7 su3-hong--e5; au2 choe3 siang-teng5; tng5 chit8-liah8, khoah chit8-liah8, si7 siang-teng5--e5.  10). Teng2-bin7 jip8 po2-chioh8 si3-choa7, chit8-choa7 si7 ang5-po2-chioh8, ng5-gek8, ang5-gek8; che si7 te7-it choa7.  11). Te7-ji7 choa7 si7 lek8-po2-chioh8, lam5-po2-chioh8, kim-kong-chioh8.  12). Te7-saN choa7 si7 chi2-sek e5 be2-lo2, peh8-sek e5 be2-lo2, chi2-sek e5 chui2-chiN.  13). Te7-si3 choa7 si7 lek8-gek8, ang5-be2-lo2, phek-gek8; chiah-e5 long2 jip8 ti7 kim-cho5-lai7.  14). Chiah e5 po2-chioh8 chiau3 I2-sek-liat8 e5 kiaN2 e5 mia5, kiong7 chap8-ji7 te3, chhin-chhiuN7 khek in3, mui2-te3 khek chit8 e5 mia5, ui7-tioh8 chap8-ji7 chi-phai3 lai5 choe3--i.  15). In eng7 ho2-kim phah lian7-a2, chhin-chhiuN7 soh-a2, an ti7 pou2-koa3.  16). In koh choe3 nng7 e5 kim-cho5 kap nng7 e5 kim-khoan5, chiong chi2 nng7 e5 khoan5 an ti7 pou2-koa3 e5 siang-thau5.  17). Chiong sou2 phah hit nng7 tiau5 kim-lian7-a2, lian5 ti7 siang-thau5 nng7 e5 khoan5.  18). Eng7 sou2 phah nng7-tiau5 lian7-a2 e5 siang-thau5, lian5 ti7 nng7 e5 cho5, an ti7 i2-hut-tek phi-kian e5 thau5-cheng5.  19). Choe3 nng7 e5 kim-khoan5, he7 ti7 pou2-koa3 siang-thau5 e5 kiN5, kun7 i2-hut-tek ng3-lai7 hit-peng5.  20). Koh choe3 nng7 e5 kim-khoan5, an ti7 i2-hut-tek phi-kian e7-bin7 e5 thau5-cheng5, oa2-kun7 saN-lian5 e5 sou2-chai7, ti7 i2-hut-tek ki5-khiau2 e5 kang sou2 chit e5 toa3 e5 teng2-bin7.  21). In eng7 lam5-sek e5 iu3-toa3, chiong pou2-koa3 e5 khoan5 kap i2-hut-tek e5 khoan5 pak8 saN-lian5, hou7 i liam5 ti7 i2-hut-tek ki5-khiau2 e5 kang sou2 chit e5 toa3; hou7 pou2-koa3 kap i2-hut-tek bo5 li7-phang7; si7 chiau3 Ia5-ho5-hoa sou2 hoan-hu3 Mou5-se--e5.
	22). I eng7 chit-pou3 e5 kang choe3 i2-hut-tek lai7-bin7 e5 goa7-phau3, kui-nia2 si7 lam5-sek.  23). Phau3 e5 tui3-tiong choe3 chit8 e5 nia2-khang; khang e5 chiu-ui5 chit nia2-ian7, chhin-chhiuN7 chian3-kah e5 nia2-khang, bian2-tit phoa3-lih8.  24). Phau3 e5 e7-kha-pou5, eng7 lam5-sek, chi2-sek, chu-ang5-sek e5 liau7, kap ke3-phang2 e5 iu3-toe7, choe3 siah8-liu5.  25). Koh eng7 ho2-kim choe3 ham5-leng5, eng7 ham5-leng5, kaN5 siah8-liu5, he7 ti7 phau3 si3-ui5 e5 e7-kha-pou5, siah8-liu5 e5 tiong-kan;  26). chit8-liap8 ham5-leng5, chit8-liap8 siah8-liu5, chit8-liap8 ham5-leng5, chit8-liap8 siah8-liu5, ti7 phau3 si3-ui5 e5 e7-kha-pou5, thang chheng7 lai5 hok8-sai7; si7 chiau3 Ia5-ho5-hoa sou2 hoan-hu3 Mou5-se--e5.
	27). In eng7 chit-chiaN5 e5 iu3-toe7-pou3, ka7 A-lun5 kap i hiah e5 kiaN2 choe3 lai7-saN.  28). Ia7 choe3 iu3-toe7-pou3 e5 bo7, kap iu3-toe7-pou3 sui2-sui2 pau thau5-khak e5 kun, eng7 ke3-phang2 e5 iu3-toe7-pou3 choe3-khou3.  29). Koh eng7 ke3-phang2 e5 iu3-toe7, kap lam5-sek, chi2-sek, chu-ang5-sek e5 liau7, eng7 siu3-hoe e5 chhiu2-kang, choe3 io-toa3; si7 chiau3 Ia5-ho5-hoa sou2 hoan-hu3 Mou5-se e5.
	30). In eng7 ho2-kim choe3 seng3 e5 bian2-liu5 e5 pai5, chiau3 khek-in3 e5 hoat; khek-ji7 ti7 hit teng2-bin7, kong2, CHOE3 SENG3 KUI IA5-HO5-HOA.  31). Koh eng7 lam5-sek e5 toa3, chiong pai5 pak8 ti7 bo7-teng2; si7 chiau3 Ia5-ho5-hoa sou2 hoan-hu3 Mou5-se--e5.
	32). Tui3 an2-ni chu7-chip8 e5 hoe7-bou7 it-chhe3 e5 kang long2 choe3 beng5-pek8, hoan7-na7 Ia5-ho5-hoa sou2 hoan-hu3 Mou5-se e5, I2-sek-liat8 lang5 chiau3 an2-ni choe3.
	33). In sang3 kau3 Mou5-se hia, chiu7-si7 hoe7-bou7, pou3-piN5, kap long2-chong2 e5 khi3-ku7, i e5 kau, pan2, kong5, thiau7, khu7;  34). ni2-ang5 iuN5-kang2-phe5 e5 koa3, hai2-kau2-phe5 e5 koa3, kap jia-chah8 e5 tiuN3-li5,  35). hoat-kui7 kap i e5 kng3, kap si-un-sou2;  36). toh kap i long2-chong2 e5 khi3-ku7, kap pai5-liat8 e5 piaN2;  37). ho2-kim e5 teng-tai5, kap i e5 teng-choaN2, chiu7-si7 pai5-liat8 e5 teng-choaN2, kap i long2-chong2 e5 khi3-ku7, kap tiam2 kng e5 iu5;  38). kim-toaN5, boah e5 iu5, phang e5 hiuN-liau7, pou3-piN5-mng5 e5 mng5-li5;  39). tang5-toaN5, kap i e5 tang5 e5 chan5, i e5 kng3, kap i long2-chong2 e5 khi3-ku7, soe2-tng7 e5 phun5 kap i e5 cho7,  40). tiuN5 e5 tiuN3-ui5 kap i e5 thiau7, i e5 khu7, tiuN5-mng5 e5 mng5-li5, eng7 e5 soh, teng3 e5 teng, kap pou3-piN5 kap hoe7-bou7-lai7 it-khai3 choe3 lou7-eng7 e5 khi3-ku7;  41). cheng-kong e5 i-hok8, ti7 seng3-sou2 chheng7 lai5 hok8-sai7, kap che3-si A-lun5 e5 seng3-saN, i2-kip8 i e5 kiaN2 e5 saN, choe3 che3-si lai5 hok8-sai7.  42). I2-sek-liat8 lang5 chiau3 Ia5-ho5-hoa sou2 hoan-hu3 Mou5-se it-chhe3 e5 oe7, choe3 it-chhe3 e5 kang.  43). Mou5-se khoaN3-kiN3 it-chhe3 e5 kang, khoaN3 ah, in i2-keng choe3-chiaN5, chiau3 Ia5-ho5-hoa sou2 hoan-hu3--e5, in chiau3 an2-ni choe3; Mou5-se chiu7 ka7 in chiok-hok.

[40]	Ia5-ho5-hoa hoan-hu3 Mou5-se kong2,  2). ChiaN-geh8 chhoe-it, li2 tioh8 khi2 chu7-chip8 e5 hoe7-bou7.  3). Li2 tioh8 he7 hoat-kui7 ti7 hit lai7-bin7, eng7 tiuN3-li5 jia-chah8--i.  4). Kng toh jip8--khi3, pai5-siat teng2-bin7 e5 mih8; kng teng-tai5 jip8-khi3, tiam2 i e5 teng.  5). Kng sio-hiuN e5 kim-toaN5, he7 ti7 hoat-kui7-cheng5, koa3 hoe7-bou7 mng5 e5 mng5-li5.  6). Chiong sio-che3 e5 toaN5, he7 ti7 chu7-chip8 e5 hoe7-bou7 mng5-cheng5.  7). Chiong soe2-tng7 e5 phun5, he7 ti7 hoe7-bou7 kap toaN5 e5 tiong-kan, toe2 chui2 ti7 phun5-lai7.  8). Koh ti7 si3-ui5 khia7 tiuN5-ui5, koa3 tiuN5-mng5 e5 mng5-li5.  9). Eng7 boah e5 iu5 boah hoe7-bou7, kap ki5-tiong hoan7 sou2-u7--e5, hun-piat i kap long2-chong2 e5 khi3-ku7 choe3-seng3; i chiu7 choe3-seng3.  10). Koh boah sio-che3 e5 toaN5, kap i long2-chong2 e5 khi3-ku7, hun-piat toaN5 choe3-seng3; toaN5 chiu7 choe3 chi3-seng3.  11). Ia7 tioh8 boah soe2-tng7 e5 phun5, hun-piat i choe3-seng3.  12). Koh tioh8 chhoa7 A-lun5 kap i hiah e5 kiaN2, kau3 hoe7-bou7 mng5-cheng5, eng7 chui2 ka7 in soe2.  13). Ia7 ka7 A-lun5 chheng7 seng3-saN, koh eng7 iu5 boah i, hun-piat i choe3-seng3, hou7 i choe3 che3-si lai5 hok8-sai7 Goa2.  14). Koh chhoa7 i hiah e5 kiaN2 lai5, ka7 in chheng7 lai7-phau3.  15). Tioh8 ka7 in boah-iu5, chhin-chhiuN7 boah in lau7-pe7 chit8-iuN7, hou7 in choe3 che3-si lai5 hok8-sai7 Goa2; in siu7 boah-iu5 beh eng2-oan2 choe3 che3-si, kau3 tak8 se3-tai7.  16). Mou5-se an2-ni kiaN5; long2 si7 chiau3 Ia5-ho5-hoa sou2 hoan-hu3 i e5 lai5 kiaN5.
	17). Te7-ji7 ni5 chiaN-geh8 chhoe-it, hoe7-bou7 chiu7 khia7--khi2-lai5.  18). Mou5-se khia7 hoe7-bou7 he7 hiah e5 khu7, khia7 hiah e5 pan2, chhng hiah e5 hoaiN5-kong5, khia7 hiah e5 thiau7.  19). Ti7 hoe7-bou7 teng2 tah pou3-piN5, chiong pou3-piN5 e5 koa3, kham3 ti7 i e5 teng2-bin7, si7 chiau3 Ia5-ho5-hoa sou2 hoan-hu3 Mou5-se--e5.  20). Koh eng7 lut8-hoat he7 ti7 kui7-lai7, eng7 kng3 chhng ti7 kui7--nih, he7 si-un-sou2 ti7 kui7-teng2.  21). Kng kui7 jip8 hoe7-bou7, koa3 jia-chah8 e5 tiuN3-li5, jia-chah8 hoat-kui7, si7 chiau3 Ia5-ho5-hoa sou2 hoan-hu3 Mou5-se--e5.  22). Koh chiong toh he7 ti7 hoe7-bou7-lai7, ti7 hoe7-bou7 e5 pak--si3, ti7 tiuN3-li5 goa7;  23). hi2 teng2-bin7 eng7 piaN2 pai5 ti7 Ia5-ho5-hoa e5 bin7-cheng5; si7 chiau3 Ia5-ho5-hoa sou2 hoan-hu3 Mou5-se--e5.  24). Koh he7 teng-tai5 ti7 hoe7-bou7-lai7, kap toh saN-tui3, ti7 hoe7-bou7 e5 lam5-peng5.  25). Ti7 Ia5-ho5-hoa e5 bin7-cheng5 tiam2-teng; si7 chiau3 Ia5-ho5-hoa sou2 hoan-hu3 Mou5-se--e5.  26). Koh he7 kim-toaN5 ti7 hoe7-bou7-lai7 e5 tiuN3-li5 cheng5;  27). ti7 hit teng2-bin7 sio phang-liau7 e5 hiuN; si7 chiau3 Ia5-ho5-hoa sou2 hoan-hu3 Mou5-se--e5.  28). Koh koa3 hoe7-bou7 mng5 e5 mng5-li5.  29). Ti7 chu7-chip8 e5 hoe7-bou7 mng5-cheng5, he7 sio-che3 e5 toaN5, chiong sio-che3 kap sou3-che3 hian3 ti7 hi2 teng2-bin7; si7 chiau3 Ia5-ho5-hoa sou2 hoan-hu3 Mou5-se--e5.  30). He7 soe2-tng7 e5 phun5 ti7 hoe7-bou7 kap toaN5 e5 tiong-kan, phun5-lai7 toe2 chui2, thang soe2-tng7.  31). Mou5-se kap A-lun5 kap i hiah e5 kiaN2, ti7-hia soe2-chhiu2 soe2-kha.  32). In jip8 hoe7-bou7 e5 si5, a2-si7 chiu7-kun7 toaN5 e5 si5, chiu7 soe2; si7 chiau3 Ia5-ho5-hoa sou2 hoan-hu3 Mou5-se--e5.  33). Ti7 hoe7-bou7 kap toaN5 e5 si3-ui5, khia7 tiuN3-ui5, ia7 koa3 tiuN3-ui5 mng5 e5 mng5-li5; an2-ni Mou5-se chiu7 oan5-kang.
	34). Hit-si5 hun5 jia-kham3 hoe7-bou7, Ia5-ho5-hoa e5 eng5-kng chhiong-moa2 hoe7-bou7.  35). Mou5-se boe7-oe7 jip8 hoe7-bou7, in-ui7 hun5 theng5 ti7 hit teng2-bin7; koh Ia5-ho5-hoa e5 eng5-kng chhiong-moa2 ti7 hoe7-bou7.  36). Hun5 tui3 hoe7-bou7 siu chiuN7-khi3 e5 si5, I2-sek-liat8 lang5 chiu7 khi2-sin kiaN5 in e5 lou7-cham7.  37). Hun5 na7 bo5 siu chiuN7-khi3, in chiu7 bo5 khi2-sin kiaN5, tit8-tit8 kau3 hun5 siu chiuN7-khi3.  38). Jit8--si5 Ia5-ho5-hoa e5 hun5 ti7 hoe7-bou7 teng2, mi5--si5 hit tiong-kan u7 he2, ti7 I2-sek-liat8 choan5-ke e5 bak8-chiu-cheng5; ti7 in sou2 kiaN5 e5 lou7-cham7 long2 si7 an2-ni.


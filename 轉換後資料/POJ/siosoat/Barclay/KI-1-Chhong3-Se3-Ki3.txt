	Chhong3-Se3-Ki3	(1)
[1]	Goan5-khi2-thau5 Siong7-te3 chhong3-cho7 thiN kap toe7.  2). Toe7 si7 khang-khang hun7-tun7; chhim-ian e5 bin7-chiuN7 ou-am3; Siong7-te3 e5 Sin5 un7-tong7 ti7 chui2-bin7.  3). Siong7-te3 kong2, Tioh8 u7 kng, chiu7 u7 kng.  4). Siong7-te3 khoaN3 kng, si7 ho2; Siong7-te3 chiong kng am3 pun-khui.  5). Siong7-te3 kio3 hit e5 kng choe3 Jit8, kio3 am3 choe3 Mi5.  U7 e5-hng u7 cha2-khi2, si7 thau5 chit8-jit8.
	6). Siong7-te3 kong2, Chiah e5 chui2 e5 tiong-kan tioh8 u7 kiong-chhong, chiong chui2 kap chui2 pun-khui.  7). Siong7-te3 chiu7 cho7 kiong-chhong, lai5 hun-khui kiong-chhong-e7 e5 chui2 kap kiong-chhong-teng2 e5 chui2; chiu7 u7 an2-ni.  8). Siong7-te3 kio3 kiong-chhong choe3 ThiN.  U7 e5-hng u7 cha2-khi2, si7 te7-ji7 jit8.
	9). Siong7-te3 kong2, ThiN-e7 chiah e5 chui2 tioh8 chu7-chip8 kau3 chit8 sou2-chai7, ta-toe7 tioh8 chhut-hian7; chiu7 u7 an2-ni.  10). Siong7-te3 kio3 ta-toe7 choe3 Toe7; kio3 chu7-chip8 e5 chui2 choe3 Hai2; Siong7-te3 khoaN3--i si7 ho2.  11). Siong7-te3 kong2, Toe7 tioh8 hoat-chhau2, i2-kip8 kiat-chi2 e5 chhai3-soe, kap chiau3-lui7 siN ke2-chi2 e5 chhiu7, hit lai7-bin7 u7 i e5 chi2, ti7 toe7-chiuN7; chiu7 u7 an2-ni.  12). Toe7 chiu7 hoat-chhau2, kap chiau3-lui7 kiat-chi2 e5 chhai3-soe, kap chiau3-lui7 siN ke2-chi2 e5 chhiu7, lai7-bin7 u7 i e5 chi2; Siong7-te3 khoaN3--i si7 ho2.  13). U7 e5-hng u7 cha2-khi2, si7 te7-saN jit8.
	14). Siong7-te3 kong2, ThiN--nih e5 kiong-chhong tioh8 u7 hoat-kng e5 the2, lai5 hun-piat jit8-mi5; ia7 thang choe3 tiau7-thau5, su3-kui3, jit8, ni5;  15). iah8 hou7 in choe3 kng-the2 ti7 thiN e5 kiong-chhong, chio3-kng ti7 toe7-chiuN7; chiu7 u7 an2-ni.  16). Siong7-te3 chiu7 cho7 toa7 e5 kng-the2 nng7-e5; toa7 e5 kng-the2 lai5 koan2 jit8--si5, soe3 e5 kng-the2 lai5 koan2 mi5--si5; ia7 cho7 chhiN-sin5.  17). Siong7-te3 he7 in ti7 thiN--nih e5 kiong-chhong, hou7 in chio3 kng ti7 toe7--nih;  18). ia7 beh koan2 u7 jit8 mi5, hun-piat kng am3.  Siong7-te3 khoaN3--i si7 ho2.  19). U7 e5-hng u7 cha2-khi2, si7 te7-si3 jit8.
	20). Siong7-te3 kong2, Chui2 tioh8 siN-thoaN3 choe7-choe7 u7 oah8-mia7 e5 tong7-but8; chiau2 pe ti7 toe7 e5 teng2-bin7, thiN--nih e5 kiong-chhong.  21). Siong7-te3 chiu7 chhong3-cho7 hai2--nih e5 toa7-hi5, i2-kip8 chui2 sou2 siN choe7-choe7 u7 oah8-mia7 e5 tong7-but8, kok chiau3 i e5 lui7, koh chhong3-cho7 tak8-iuN7 e5 pe-chiau2, chiau3 i e5 lui7; Siong7-te3 khoaN3--i si7 ho2.  22). Siong7-te3 su3-hok in, kong2, Tioh8 siN-thoaN3 ke-thiN chin-choe7, chhiong-moa2 ti7 hai2--nih e5 chui2, ia7 hou7 chiau2-chiah siN-thoaN3 choe7-choe7 ti7 toe7--nih.  23). U7 e5-hng u7 cha2-khi2, si7 te7-gou7 jit8.
	24). Siong7-te3 kong2, Toe7 tioh8 siN u7 oah8-mia7 e5 tong7-but8, chiau3 i e5 lui7, cheng-siN, thang5-thoa7, toe7-chiuN7 e5 chau2-siu3, chiau3 i e5 lui7; chiu7 u7 an2-ni.  25). Siong7-te3 chiu7 cho7 toe7-chiuN7 e5 chau2-siu3 chiau3 i e5 lui7, cheng-siN chiau3 i e5 lui7, toe7-chiuN7 it-chhe3 e5 thang5-thoa7 chiau3 i e5 lui7; Siong7-te3 khoaN3--i si7 ho2.  26). Siong7-te3 kong2, Lan2 tioh8 cho7 lang5 chhin-chhiuN7 lan2 e5 siong7, chiau3 lan2 e5 khoan2; hou7 in koan2-li2 hai2--nih e5 hi5, thiN--nih e5 chiau2, kap cheng-siN, kap choan5-toe7, i2-kip8 toe7-chiuN7 teh so5 e5 thang5-thoa7.  27). Siong7-te3 chiu7 chhong3-cho7 lang5 chhin-chhiuN7 I ka-ki7 e5 siong7, chiau3 Siong7-te3 e5 siong7 chhong3-cho7 i; chhong3-cho7 in lam5--e5 lu2--e5.  28). Siong7-te3 su3-hok in; Siong7-te3 koh tui3 in kong2, Tioh8 siN-thoaN3 chin-choe7, chhiong-moa2 ti7 toe7-chiuN7, lai5 khah-iaN5 i; ia7 tioh8 ti7-li2 hai2--nih e5 hi5, thiN--nih e5 chiau2, kap toe7-chiuN7 it-chhe3 sou2 tin2-tang7 e5 oah8-mih8.  29). Siong7-te3 kong2, Goa2 u7 hou7 lin2 pian3 toe7-chiuN7 it-chhe3 kiat-chi2 e5 chhai3-soe, koh it-chhe3 e5 chhiu7, ki5-tiong u7 kiat-chi2 e5 chhiu7 e5 ke2-chi2; long2 hou7 lin2 choe3 chiah8-mih8.  30). Lun7-kau3 toe7-chiuN7 it-chhe3 e5 chau2-siu3, thiN-tiong it-chhe3 e5 chiau2, kap toe7-chiuN7 it-chhe3 oe7 tin2-tang7 u7 oah8-mia7 e5 mih8, Goa2 chiong it-chhe3 chhiN-chhau2 hou7 in choe3 chiah8-mih8; chiu7 u7 an2-ni.  31). Siong7-te3 khoaN3 I it-chhe3 sou2 cho7--e5, khoaN3 ah, chin-ho2.  U7 e5-hng u7 cha2-khi2, si7 te7-lak8 jit8.

[2]	ThiN toe7 kap i it-chhe3 sou2-u7--e5 i2-keng choe3-oan5.  2). Ti7 te7-chhit jit8, Siong7-te3 oan5 I sou2 cho7 e5 kang; chiu7 ti7 te7-chhit jit8 hioh I it-chhe3 sou2 cho7 e5 kang.  3). Siong7-te3 su3-hok ti7 te7-chhit jit8, teng7 choe3 seng3-jit8; in-ui7 ti7 chit-jit8 Siong7-te3 theng5 I it-chhe3 chhong3-cho7 e5 kang, chiu7 an-hioh.
	4). ThiN toe7 chhong3-cho7 e5 lai5-lek8, ti7 Ia5-ho5-hoa Siong7-te3 cho7 toe7 kap thiN e5 jit8, chhin-chhiuN7 e7-toe2.  5). SoaN-ia2 it-chhe3 e5 chhau2-bak8 be7 u7 ti7 toe7--nih; soaN-ia2 it-chhe3 e5 chhai3-soe be7 u7 hoat; in-ui7 Ia5-ho5-hoa Siong7-te3 bo5 loh8-hou7 ti7 toe7--nih, ia7 bo5 lang5 thang cheng3-choh hit e5 thou2-toe7.  6). Chong2-si7 u7 bu7 tui3 toe7 khi2, lun7-tek8 pian3 toe7-bin7.  7). Ia5-ho5-hoa Siong7-te3 eng7 toe7-chiuN7 e5 thou5-hun2 chhiau choe3 lang5, pun5 oah8 e5 khi3 jip8 i e5 phiN7-khang; lang5 chiu7 chiaN5-choe3 oah8 e5 leng5-hun5.  8). Ia5-ho5-hoa Siong7-te3 ti7 tang-hng, ti7 Ai-tian5, cheng3 chit8 e5 hng5; chiong sou2 cho7 e5 lang5 he7 ti7-hia.  9). Ia5-ho5-hoa Siong7-te3 hou7 tak8-iuN7 e5 chhiu7 tui3 toe7--nih hoat--khi2-lai5, ho2-khoaN3 ia7 ho2-chiah8; ti7 hng5 e5 tiong-kan koh u7 oah8-mia7 e5 chhiu7, kap hun-piat ho2-phaiN2 e5 chhiu7.  10). Ai-tian5 u7 ho5 lau5-chhut lai5 koan3-ak hit e5 hng5; tui3-hia hun-khui choe3 si3-tiau5.  11). Thau5-chit8-tiau5 mia5-kio3 Pi2-sun3; chiu7-si7 seh8-lau5 ti7 Hap-hui-lah8 choan5-toe7--e5; ti7-hia u7 chhut kim;  12). hit-ui7 e5 kim si7 chin-ho2; iah8 chhut chin-chu phek-gek8.  13). Te7-ji7-tiau5 mia5 kio3 Ki-hun3, chiu7-si7 seh8-lau5 ti7 Kou2-sit8 choan5-toe7--e5.  14). Te7-saN-tiau5 mia5-kio3 Hi-ti2-kiat, chiu7-si7 lau5 ti7 A-sut8 e5 tang--si3-e5.  Te7-si3-tiau5 chiu7-si7 Pek-lat.  15). Ia5-ho5-hoa Siong7-te3 chiong hit e5 lang5 he7 ti7 Ai-tian5 hng5, lai5 cheng3-choh kou3-siu2.  16). Ia5-ho5-hoa Siong7-te3 hoan-hu3 hit e5 lang5 kong2, Hng5-lai7 tak8-ho7 chhiu7 e5 ke2-chi2, thang sui5-i3 lai5 chiah8.  17). Chong2-si7 hun-piat ho2-phaiN2 e5 chhiu7, i e5 ke2-chi2 m7-thang chiah8; in-ui7 chiah8 e5 jit8 li2 tek-khak si2.
	18). Ia5-ho5-hoa Siong7-te3 kong2, Lang5 toaN-sin ka-ki7 toa3 m7-ho2; Goa2 beh ka7 i cho7 chit8 e5 pang-chan7--e5, lai5 phit-phoe3 i.  19). Ia5-ho5-hoa Siong7-te3 eng7 thou5 choe3 soaN-ia2 tak8-iuN7 e5 chau2-siu3, i2-kip8 khong-tiong tak8-iuN7 e5 pe-chiau2; chhoa7 kau3 hit-lang5 e5 bin7-cheng5, khoaN3 i beh chheng in sim2-mih8 mia5; kiN3-na7 i sou2 chheng tak8-iuN7 oah8-mih8--e5, chiu7 choe3 hit e5 mih8 e5 mia5.  20). Hit e5 lang5 chiu7 ka7 it-chhe3 e5 cheng-siN, kap khong-tiong e5 pe-chiau2, kap soaN-ia2 it-chhe3 e5 chau2-siu3 long2 ho7 mia5; chong2-si7 chhe7 bo5 chit8-e5 thang choe3 hit lang5 e5 pang-chan7, lai5 phit-phoe3 i.  21). Ia5-ho5-hoa Siong7-te3 hou7 hit e5 lang5 khun3 tang7-bin5, i chiu7 khun3; chiu7 theh8 i e5 hiap8-kut chit8-ki, pau-bat8 i e5 bah.  22). Ia5-ho5-hoa Siong7-te3 chiu7 chiong tui3 hit-lang5 sou2 theh8-chhut e5 hiap8-kut, cho7-chiaN5 chit8 e5 cha-bou2-lang5, chhoa7 lai5 chiu7-kun7 hit-lang5.  23). Hit-lang5 kong2, TaN chit-e5 si7 goa2 kut-lai7 e5 kut, bah-lai7 e5 bah; beh chheng-choe3 cha-bou2-lang5, in-ui7 i si7 tui3 ta-pou-lang5 theh8-chhut.  24). Sou2-i2 lang5 beh li7-khui i e5 pe7-bu2, kiat-lian5 i e5 bou2, in chiu7 chiaN5-choe3 chit8-the2.  25). Ang-bou2 nng7-lang5 piN5-piN5 thng3-pak-theh, ia7 bo5 kian3-siau3.

[3]	Ia5-ho5-hoa Siong7-te3 sou2 cho7 soaN-ia2 it-chhe3 e5 oah8-mih8, choa5 si7 pi2 in khah kau2-khiat.  Choa5 tui3 hu7-jin5-lang5 kong2, Siong7-te3 kiam2 u7-iaN2 kong2, Hng5-lai7 it-chhe3 e5 chhiu7, lin2 long2 m7-thang chiah8 mah?  2). Hu7-jin5-lang5 tui3 choa5 kong2, Hng5-lai7 chhiu7--nih e5 ke2-chi2 goan2 thang chiah8;  3). chi2-u7 hng5 tiong-ng hit chang5 chhiu7 e5 ke2-chi2 Siong7-te3 bat kong2, Lin2 m7-thang chiah8--i, iah8 m7-thang bong, kiaN-liau2 oe7 si2.  4). Choa5 tui3 hu7-jin5-lang5 kong2, Lin2 bo5 tek-khak oe7 si2.  5). In-ui7 Siong7-te3 chai lin2 chiah8 e5 jit8, lin2 e5 bak8-chiu chiu7 oe7 khui, lin2 beh chhin-chhiuN7 Siong7-te3, oe7 hun-piat ho2-phaiN2.  6). Hu7-jin5-lang5 khoaN3 hit chang5 chhiu7, ho2-chiah8 iah8 kah-bak8; koh hit chang5 chhiu7 si7 thang him-bou7, hou7 lang5 u7 ti3-hui7; chiu7 ban2 i e5 ke2-chi2 chiah8 i, soa3 hou7 i e5 tiong7-hu, i iah8 chiah8 i.  7). In nng7-lang5 e5 bak8-chiu chiu7 khui, chiah chai in si7 thng3-pak-theh; chiu7 pin2 bu5-hoa-ko2 hioh8, ui7 ka-ki7 choe3 kun5.  8). Jit8 liang5-leng2 e5 si5, Ia5-ho5-hoa Siong7-te3 kiaN5-iu5 ti7 hng5-lai7; in thiaN-kiN3 I e5 siaN, hit-lang5 kap i e5 hu7-jin5-lang5 chiu7 bih ti7 hng5-lai7 e5 chhiu7-tiong, lai5 siam2-pi7 Ia5-ho5-hoa Siong7-te3 e5 bin7.  9). Ia5-ho5-hoa Siong7-te3 kio3 hit-lang5, tui3 i kong2, Li2 ti7 tah-loh8?  10). I chiu7 kong2, Goa2 thiaN-kiN3 Li2 e5 siaN ti7 hng5-lai7, goa2 chiu7 kiaN, in-ui7 goa2 thng3-pak-theh; chiu7 ka-ki7 bih.  11). Kong2, Chi7-chui7 ka7 li2 kong2, li2 thng3-pak-theh? Goa2 hoan-hu3 li2 m7-thang chiah8 hit chang5 chhiu7, li2 chiah8 i mah?  12). Hit-lang5 kong2, Li2 sou2 hou7 goa2 choe3-phoaN7 e5 hu7-jin5-lang5, i eng7 hit chang5 chhiu7 e5 ke2-chi2 hou7 goa2, goa2 chiu7 chiah8 i.  13). Ia5-ho5-hoa Siong7-te3 tui3 hu7-jin5-lang5 kong2, Li2 sou2 choe3 si7 sim2-mih8 su7? Hu7-jin5-lang5 kong2, Choa5 in2-iu2 goa2, goa2 chiu7 chiah8.  14). Ia5-ho5-hoa Siong7-te3 tui3 choa5 kong2, Li2 i2-keng choe3 chit-e5, sou2-i2 li2 siu7 chiu3-chou2, pi2 it-chhe3 e5 cheng-siN, kap soaN-ia2 it-chhe3 e5 chau2-siu3, khah-tang7; li2 beh eng7 pak-tou2 kiaN5, it-seng chiah8 thou5-hun2.  15). Goa2 beh hou7 li2 kap hu7-jin5-lang5 kiat oan-siu5, li2 e5 hou7-e3 kap i e5 hou7-e3 iah8 kiat oan-siu5; i beh siong li2 e5 thau5-khak, li2 beh siong i e5 kha-au7-tiN.  16). Koh tui3 hu7-jin5-lang5 kong2, Goa2 tek-khak toa7-toa7 ke-thiN li2 hoai5-in7 e5 kan-khou2; li2 beh kan-khou2 siN-kiaN2; li2 beh loan5-bou7 li2 e5 tiong7-hu, i beh koan2-hat li2.  17). Ia7 tui3 A-tong kong2, Li2 i2-keng thiaN-than3 li2 e5 hu7-jin5-lang5 e5 oe7, lai5 chiah8 Goa2 sou2 hoan-hu3 li2 kong2, Li2 m7-thang chiah8--i e5; sou2-i2 thou2-toe7 in-ui7 li2 e5 ian5-kou3 siu7 chiu3-chou2; li2 chit8-si3-lang5 lo5-khou2, chiah tui3 i tit-tioh8 chiah8.  18). Thou2-toe7 beh ui7-tioh8 li2 hoat chhi3-phe3 kap chek8-le5; li2 ia7 beh chiah8 hng5--nih e5 chhai3-soe.  19). Li2 beh koaN7-lau5 moa2-bin7 chiah thang tit-tioh8 chiah8, kau3 li2 kui thou2; in-ui7 li2 si7 tui3 thou5 theh8--chhut-lai5; li2 pun2 si7 thou5-hun2, ia7 beh kui ti7 thou5-hun2.  20). Hit-lang5 ka7 i e5 bou2 ho7 mia5, kio3 Ha7-oa; in-ui7 i choe3 cheng3-lang5 e5 lau7-bu2.  21). Ia5-ho5-hoa Siong7-te3 ui7-tioh8 hit-lang5 kap i e5 bou2 eng7 phe5 choe3 i-hok8, hou7 in chheng7.
	22). Ia5-ho5-hoa Siong7-te3 kong2, KhoaN3 ah, chit-lang5 i2-keng kap lan2 saN chhin-chhiuN7, oe7 hun-piat ho2-phaiN2; taN kiaN-liau2 i chhun-chhiu2 koh tui3 oah8-mia7 chhiu7 ban2, lai5 chiah8, chiu7 oah8 kau3 eng2-oan2;  23). sou2-i2 Ia5-ho5-hoa Siong7-te3 kah i chhut Ai-tian5 hng5, lai5 cheng3-choh hit e5 thou5, chiu7-si7 i sou2 tui3 i chhut e5.  24). Sou2-i2 koaN2 hit e5 lang5 chhut; ia7 ti7 Ai-tian5 hng5 e5 tang--si3 an-ti3 Ki-lou7-peng kap si3-bin7 tng2-seh8 hoat he2-iam7 e5 kiam3, lai5 hong5-siu2 oah8-mia7 chhiu7 e5 lou7.

[4]	Hit-lang5 kap i e5 bou2 Ha7-oa tang5-pang5; Ha7-oa chiu7 hoai5-in7 siN Kai-un2, kong2, Goa2 tui3 Ia5-ho5-hoa pi3-iu7 tit-tioh8 kiaN2.  2). Koh siN i e5 sio2-ti7 A-pek.  A-pek si7 kou3-iuN5--e5, Kai-un2 si7 choh-chhan5--e5.  3). Kau3 jit8-au7, Kai-un2 chiong thou2-san2 choe3 le2-mih8 hian3 hou7 Ia5-ho5-hoa.  4). A-pek ia7 chiong iuN5-kun5-tiong thau5-chiuN7-siN e5 iuN5 kap i e5 iu5 theh8--lai5 hian3.  Ia5-ho5-hoa koan3-kou3 A-pek kap i e5 le2-mih8;  5). chong2-si7 bo5 koan3-kou3 Kai-un2 kap i e5 le2-mih8.  Kai-un2 chiu7 toa7 siu7-khi3, piN3-bin7.  6). Ia5-ho5-hoa tui3 Kai-un2 kong2, Li2 siaN2-su7 siu7-khi3? li2 siaN2-su7 piN3-bin7?  7). Li2 na7 kiaN5-ho2, kiam2 bo5 tit-tioh8 kam3-lap8? na7 bo5 kiaN5-ho2, choe7-giat8 bai5-hok8 ti7 mng5-khau2; i beh loan5-bou7 li2, li2 beh koan2-hat i.  8). Kai-un2 ka7 i e5 sio2-ti7 kong2.  I2-au7 in ti7 soaN--nih e5 si5, Kai-un2 kong-kek i e5 sio2-ti7 A-pek, ka7 i thai5-si2.  9). Ia5-ho5-hoa tui3 Kai-un2 kong2, Li2 e5 sio2-ti7 A-pek ti7 tah-loh8? I kong2, M7-chai; goa2 kiam2-si7 kou3-siu2 goa2 e5 sio2-ti7--e5 mah?  10). I kong2, Li2 u7 choe3 sim2-mih8? Lin2 sio2-ti7 e5 huih e5 siaN tui3 toe7--nih au5-kio3 Goa2.  11). Toe7 u7 khui-chhui3 tui3 li2 e5 chhiu2 lai5 chiap-siu7 lin2 sio2-ti7 e5 huih, taN li2 tui3 chit e5 toe7 siu7 chiu3-chou2.  12). Li2 cheng3-choh, toe7 bo5 beh chhut thou2-san2 hou7 li2; li2 beh si3-koe3 chau2, phiau-liu5 toe7-chiuN7.  13). Kai-un2 tui3 Ia5-ho5-hoa kong2, Goa2 e5 heng5-hoat8 thai3-tang7, ke3-thau5 ti7 goa2 sou2 oe7-tng--e5.  14). Li2 kin-a2-jit8 koaN2 goa2 li7-khui chit e5 toe7-bin7, bo5 thang toa3 ti7 Li2 e5 bin7-cheng5; goa2 si3-koe3 chau2 phiau-liu5 toe7-chiuN7; kiN3-na7 tu2-tioh8 goa2 e5 beh thai5-si2 goa2.  15). Ia5-ho5-hoa tui3 i kong2, In-ui7 an2-ni, kiN3-na7 thai5-si2 Kai-un2 e5, beh siu7 chhit-pe7 e5 po3-eng3.  Ia5-ho5-hoa chiu7 ka7 Kai-un2 lip8 chit8 e5 ki3-ho7, bian2-tit tu2-tioh8 i e5 thai5-si2 i.
	16). Kai-un2 chiu7 li7-khui Ia5-ho5-hoa e5 bin7-cheng5, khi3 ti7 Ai-tian5 e5 tang--si3, Lo5-tek e5 toe7, khia7-khi2.  17). Kai-un2 kap i e5 bou2 tang5-pang5; i e5 bou2 hoai5-in7 siN I2-lok8; Kai-un2 khi2 siaN5, chiu7 chiau3 i e5 kiaN2 e5 mia5 chheng hit e5 siaN5 e5 mia5 choe3 I2-lok8.  18). I2-lok8 siN I2-na2; I2-na2 siN Bi2-hou7-nga2-li7; Bi2-hou7-nga2-li7 siN Ma2-thou2-sat-li7; Ma2-thou2-sat-li7 siN Lah8-bek8.  19). Lah8-bek8 chhoa7 nng7 e5 bou2; chit8-e5 mia5 A-tai7, chit8-e5 mia5 Se2-lah8.  20). A-tai7 siN Nga2-pat; i choe3 khia7-khi2 pou3-piN5 chhi7 cheng-siN e5 lang5 e5 chou2.  21). I e5 sio2-ti7 mia5 Iu5-pat; i si7 choe3 it-chhe3 toaN5-khim5 pun5-siau e5 lang5 e5 chou2.  22). Se2-lah8 ia7 siN Thou2-pat-kai-un2; i chiu7-si7 che3-cho7 tak8-iuN7 tang5 thih lai7-khi3 e5; Thou2-pat-kai-un2 e5 chi2-be7 chiu7-si7 Na2-ma2.  23). Lah8-bek8 tui3 i nng7 e5 bou2 kong2: 
	A-tai7 kap Se2-lah8 ah, tioh8 thiaN goa2 e5 siaN, 
	Lah8-bek8 e5 bou2 ah, tioh8 ti3-i3 thiaN goa2 e5 oe7;
	Lang5 siong goa2, goa2 thai5 i,
	Siau3-lian5 lang5 hai7 goa2, goa2 thai5 i.
24).	Kai-un2 e5 sin-oan na7 si7 chhit-pe7,
	Chiu7 Lah8-bek8 e5 sin-oan tek-khak chhit-chap8-chhit pe7.
	25). A-tong koh kap i e5 bou2 tang5-pang5; i e5 bou2 siN-kiaN2, piau2-mia5 kio3 Siat; si7 kong2, Siong7-te3 koh ka7 goa2 siat-lip8 chit8 e5 kiaN2 lai5 thoe3 A-pek, in-ui7 Kai-un2 ka7 i thai5--si2.  26). Siat ia7 siN-kiaN2, piau2-mia5 I2-lo5-su7; hit-si5 lang5 chiah khi2-thau5 kiu5-kio3 Ia5-ho5-hoa e5 mia5.

[5]	A-tong e5 se3-he7 ki3 ti7 e7-toe2.  Tng Siong7-te3 chhong3-cho7 lang5 e5 jit8, si7 chiau3 Siong7-te3 e5 khoan2-sit lai5 cho7 i;  2). chhong3-cho7 in ta-pou kap cha-bou2; ti7 in siu7 chhong3-cho7 e5 jit8, su3 in hok-khi3, chheng in e5 mia5 kio3 Lang5.  3). A-tong chit8-pah saN-chap8 he3 siN-kiaN2 chiau3 i e5 khoan2, chhin-chhiuN7 i e5 siong7, piau2 mia5 kio3 Siat.  4). A-tong siN Siat liau2-au7 koh lek8-ke3 poeh-pah ni5; ki5-tiong iau2 u7 siN kiaN2 cha-bou2-kiaN2.  5). A-tong ke3-kiong7 hiong2-siu7 kau2-pah saN-chap8 he3, chiah si2.
	6). Siat chit8-pah lian5 gou7 he3, siN I2-lo5-su7.  7). Siat siN I2-lo5-su7 e5 liau2-au7 iau2 oah8 poeh-pah lian5 chhit ni5; ki5-tiong u7 koh siN kiaN2 cha-bou2-kiaN2.  8). Siat ke3-kiong7 hiong2-siu7 kau2-pah it-chap8-ji7 he3, chiah si2.
	9). I2-lo5-su7 kau2-chap8 he3, siN Kai-lam5.  10). I2-lo5-su7 siN Kai-lam5 e5 liau2-au7 iau2 oah8 poeh-pah it-chap8-gou7 ni5; ki5-tiong u7 koh siN kiaN2 cha-bou2-kiaN2.  11). I2-lo5-su7 ke3-kiong7 hiong2-siu7 kau2-pah lian5 gou7 he3, chiah si2.
	12). Kai-lam5 chhit-chap8 he3, siN Ma2-lek8-liat8.  13). Kai-lam5 siN Ma2-lek8-liat8 e5 liau2-au7 iau2 oah8 poeh-pah si3-chap8 ni5; ki5-tiong u7 koh siN kiaN2 cha-bou2-kiaN2.  14). Kai-lam5 ke3-kiong7 hiong2-siu7 kau2-pah it-chap8 he3, chiah si2.
	15). Ma2-lek8-liat8 lak8-chap8 gou7 he3, siN Nga2-liat8.  16). Ma2-lek8-liat8 siN Nga2-liat8 e5 liau2-au7 iau2 oah8 poeh-pah saN-chap8 ni5; ki5-tiong u7 koh siN kiaN2 cha-bou2-kiaN2.  17). Ma2-lek8-liat8 ke3-kiong7 hiong2-siu7 poeh-pah kau2-chap8 gou7 he3, chiah si2.
	18). Nga2-liat8 chit8-pah lak8-chap8 ji7 he3, siN I2-lok8.  19). Nga2-liat8 siN I2-lok8 e5 liau2-au7 iau2 oah8 poeh-pah ni5; ki5-tiong u7 koh siN kiaN2 cha-bou2-kiaN2.  20). Nga2-liat8 ke3-kiong7 hiong2-siu7 kau2-pah lak8-chap8 ji7 he3, chiah si2.
	21). I2-lok8 lak8-chap8 gou7 he3, siN Ma2-thou2-sat-lah8.  22). I2-lok8 siN Ma2-thou2-sat-lah8 e5 liau2-au7 kap Siong7-te3 saN-kap kiaN5 saN-pah ni5; ki5-tiong u7 koh siN kiaN2 cha-bou2-kiaN2.  23). I2-lok8 ke3-kiong7 hiong2-siu7 saN-pah lak8-chap8 gou7 he3.  24). I2-lok8 kap Siong7-te3 saN-kap kiaN5, Siong7-te3 chiap i khi3; i chiu7 bo5 ti7-teh.
	25). Ma2-thou2-sat-lah8 chit8-pah poeh-chap8 chhit he3, siN Lah8-bek8.  26). Ma2-thou2-sat-lah8 siN Lah8-bek8 e5 liau2-au7 iau2 oah8 chhit-pah poeh-chap8 ji7 ni5; ki5-tiong u7 koh siN kiaN2 cha-bou2-kiaN2.  27). Ma2-thou2-sat-lah8 ke3-kiong7 hiong2-siu7 kau2-pah lak8-chap8 kau2 he3, chiah si2.
	28). Lah8-bek8 chit8-pah poeh-chap8 ji7 he3, siN chit8 e5 kiaN2,  29). piau2-mia5 kio3 Na2-a, kong2, Ia5-ho5-hoa bat chiu3-chou2 toe7, hou7 lan2 choe3 kang lo5-khou2; taN chit e5 kiaN2 beh an-ui3 lan2.  30). Lah8-bek8 siN Na2-a e5 liau2-au7 iau2 oah8 gou7-pah kau2-chap8 gou7 ni5; ki5-tiong u7 koh siN kiaN2 cha-bou2-kiaN2.  31). Lah8-bek8 ke3-kiong7 hiong2-siu7 chhit-pah chhit-chap8-chhit he3, chiah-si2.
	32). Na2-a gou7-pah he3; siN Siam2, Ham5, Nga2-hut.

[6]	Lang5 ti7 toe7-chiuN7 na2 khah-choe7, ia7 siN cha-bou2-kiaN2 e5 si5,  2). Siong7-te3 e5 kiaN2 khoaN3-kiN3 lang5 e5 cha-bou2-kiaN2 sui2, chiu7 chiau3 in sou2 ai3, chhoa7 in choe3 bou2.  3). Ia5-ho5-hoa kong2, Lang5 ki3-jian5 siok8 ti7 jiok8-the2, Goa2 e5 Sin5 bo5 beh eng2-oan2 tiam3 ti7 in; na7-si7 in e5 jit8-chi2 beh kau3 chit8-pah ji7-chap8 ni5.  4). Ti7 hit-si5 u7 toa7-han3 lang5 ti7 toe7-bin7-chiuN7; au7-lai5 Siong7-te3 e5 kiaN2 kap lang5 e5 cha-bou2-kiaN2 tang5-pang5, in chiu7 siN kiaN2, chiu7-si7 tui3 kou2-cha2 eng-hiong5 u7 mia5-siaN e5 lang5.
	5). Ia5-ho5-hoa khoaN3-kiN3 lang5 ti7 toe7-chiuN7, choe7-ok chin toa7, sim-lai7 sou2 siuN7 e5 liam7-thau5 tak8-jit8 long2 si7 phaiN2.  6). Ia5-ho5-hoa the3-hoe2 I cho7 lang5 ti7 se3-kan; sim-lai7 iu-bun7.  7). Ia5-ho5-hoa kong2, Goa2 beh tui3 toe7-chiuN7 chau5-biat8 Goa2 sou2 chhong3-cho7 e5 lang5; chiong lang5 kap chau2-siu3, thang5-thoa7, pe-chiau2, long2 chau5-biat8; in-ui7 Goa2 cho7 in liau2 u7 the3-hoe2.  8). Chi2-u7 Na2-a tit-tioh8 un-tian2 ti7 Ia5-ho5-hoa e5 bin7-cheng5.
	9). Na2-a e5 se3-he7 ki3 ti7 e7-toe2.  Na2-a si7 gi7-lang5; ti7 hit se3-tai7 e5 tiong-kan si7 oan5-choan5 e5 lang5; Na2-a kap Siong7-te3 saN-kap kiaN5.  10). Na2-a siN saN e5 kiaN2, chiu7-si7 Siam2, Ham5, Nga2-hut.  11). Se3-kai3 pai7-hoai7 ti7 Siong7-te3 e5 bin7-cheng5; se3-kai3 chhiong-moa2 kiong5-po7.  12). Siong7-te3 khoaN3 se3-kai3 long2 pai7-hoai7; in-ui7 kiN3 u7 jiok8-the2--e5 in ti7 se3-kai3 e5 kiaN5-choe3 long2 si7 pai7-hoai7.
	13). Siong7-te3 tui3 Na2-a kong2, KiN3 u7 jiok8-the2--e5 Goa2 khoaN3 in e5 boat8-ki5 i2-keng kau3, in-ui7 in e5 kiong5-po7 chhiong-moa2 ti7 se3-kai3; li2 khoaN3, Goa2 beh chiong in kap toe7 choe3 chit8-e7 hui2-biat8.  14). Li2 tioh8 eng7 chheng5-peh-chha5 choe3 toa7-chun5, chun5-lai7 tioh8 keh pang5-keng, lai7-goa7 eng7 lek8-chhiN-iu5 kou5 i.  15). Toa7-chun5 e5 cho7-hoat si7 an2-ni:  tng5 saN-pah tiu2, khoah gou7-chap8 tiu2, koaiN5 saN-chap8 tiu2.  16). Chun5 tioh8 choe3 thang-a2, koaiN5 chit8 tiu2; mng5 tioh8 he7 ti7 chun5-piN; chun5 tioh8 choe3 saN-chan5, hun siong7, tiong, ha7.  17). Li2 khoaN3, Goa2, Goa2 beh hou7 toa7 chui2 hoan3-lam7 ti7 toe7-chiuN7, lai5 hui2-biat8 thiN-e7 kiN3-na7 u7 oah8-khi3 e5 jiok8-the2; kiN3-na7 ti7 toe7-chiuN7--e5 long2 oe7 si2.  18). Chong2-si7 Goa2 beh kap li2 lip8 Goa2 e5 iok.  Li2 kap li2 e5 kiaN2, li2 e5 bou2, li2 e5 sim-pu7, long2 tioh8 jip8 toa7-chun5.  19). KiN3-na7 u7 oah8-khi3 e5 jiok8-the2, tak8-iuN7 chit8-tui3, chit8-chiah kang--e5, chit8-chiah bu2--e5, li2 tioh8 toa3 in jip8 toa7-chun5, kap li2 saN-kap po2-choan5 oah8-mia7.  20). Pe-chiau2 kok chiau3 i e5 lui7, cheng-siN kok chiau3 i e5 lui7, toe7-chiuN7 e5 thang5-thoa7 kok chiau3 i e5 lui7, tak8-iuN7 chit8-tui3 beh kau3 li2 hia lai5 po2-choan5 in e5 oah8-mia7.  21). Li2 tioh8 theh8 tak8-iuN7 e5 chiah8-mih8 chek-chu7--teh, thang choe3 li2 kap in e5 chiah8-mih8.  22). Na2-a chiu7 an2-ni kiaN5; chiau3 Siong7-te3 long2-chong2 sou2 beng7-leng7--e5 khi3 kiaN5.

[7]	Ia5-ho5-hoa tui3 Na2-a kong2, Li2 kap li2 choan5-ke long2 tioh8 jip8 toa7-chun5; in-ui7 ti7 chit se3-tai7 e5 tiong-kan Goa2 khoaN3-kiN3 li2 ti7 Goa2 e5 bin7-cheng5 si7 gi7-lang5.  2). KiN3-na7 chheng-khi3 e5 cheng-siN, li2 tioh8 toa3 chhit-chiah kang--e5, chhit-chiah bu2--e5; bo5 chheng-khi3 e5 cheng-siN, li2 tioh8 toa3 chit8-chiah kang--e5, chit8-chiah bu2--e5.  3). ThiN--nih e5 chiau2 ia7 tioh8 toa3, chhit-chiah kang--e5, chhit-chiah8 bu2--e5, thang lau5 in e5 cheng2 oah8 ti7 choan5-toe7.  4). In-ui7 koh ke3 chhit-jit8, Goa2 beh loh8-hou7 ti7 toe7-chiuN7, si3-chap8 jit8 si3-chap8 mi5; chiong Goa2 sou2 cho7 tak8-ho7 e5 oah8-mih8 long2 tui3 toe7-chiuN7 chau5-biat8.  5). Na2-a chiu7 chiau3 Ia5-ho5-hoa sou2 beng7-leng7 i e5, it-chin7 khi3 kiaN5.
	6). Tng toa7-chui2 hoan3-lam7 ti7 toe7 chiuN7 e5 si5, Na2-a lak8-pah he3.  7). Na2-a chiu7 kap i e5 kiaN2, i e5 bou2, i e5 sim-pu7, long2 jip8 toa7-chun5, siam2-pi7 toa7-chui2.  8). Chheng-khi3 e5 cheng-siN, kap bo5 chheng-khi3 e5 cheng-siN, pe-chiau2, kap toe7-chiuN7 it-chhe3 e5 thang5-thoa7,  9). long2 chit8-tui3 chit8-tui3, u7 kang--e5 u7 bu2--e5, kau3 Na2-a hia, chin3-jip8 toa7-chun5, chiau3 Siong7-te3 beng7-leng7 Na2-a e5.  10). Ke3 hiah e5 chhit-jit8 toa7-chui2 hoan3-lam7 ti7 toe7-chiuN7.  11). Tng Na2-a lak8-pah he3, ji7-geh8 chap8-chhit jit8, hit-jit8 chhim-ian e5 chui2-goan5 long2 lih8-khui, thiN ia7 phoa3-khiah.  12). Si3-chap8 jit8 si3-chap8 mi5 loh8-hou7 ti7 toe7-bin7-chiuN7.  13). Tu2-tu2 hit-jit8 Na2-a kap i e5 kiaN2, Siam2, Ham5, Nga2-hut, kap Na2-a e5 bou2, kap i saN e5 sim-pu7, long2 jip8 toa7-chun5;  14). in kap pah-siu3 kok chiau3 i e5 lui7, it-chhe3 e5 cheng-siN kok chiau3 i e5 lui7, it-chhe3 so5 ti7 toe7-chiuN7 e5 thang5-thoa7 kok chiau3 i e5 lui7, it-chhe3 u7-sit8-e5 kok chiau3 i e5 lui7, it-chhe3 e5 pe-chiau2 kok chiau3 i e5 lui7, long2-chong2 chin3-jip8 toa7-chun5.  15). KiN3-na7 jiok8-the2 lai7-bin7 u7 oah8-khi3--e5, long2 chit8-tui3 chit8-tui3, kau3 Na2-a hia, jip8 toa7-chun5.  16). KiN3-na7 jip8 toa7-chun5--e5, si7 u7 kang u7 bu2 e5 jiok8-the2, chiau3 Siong7-te3 sou2 beng7-leng7 i--e5; Ia5-ho5-hoa chiu7 ka7 i koaiN--teh.  17). Chui2 hoan3-lam7 ti7 toe7-chiuN7 si3-chap8-jit8; chui2 tiong3 na2 koaiN5, hou7 toa7-chun5 chheng3-phu5, chun5 chiu7 li7 toe7.  18). Chui2-se3 chin-toa7, ti7 toe7-chiuN7 tit8-tit8 tiong3--khi2-lai5; chun5 phiau-liu5 ti7 chui2-bin7.  19). Chui2-se3 ti7 toe7-chiuN7 kek8-ki5 toa7; thiN-e7 e5 koaiN5-soaN long2 hou7 i im-bat8.  20). Chui2-se3 pi2 soaN ke-tiong3 koaiN5 chap8-gou7 tiu2; soaN long2 hou7 i im-bat8.  21). KiN3-na7 ti7 toe7-chiuN7 u7 jiok8-the2 e5 tong7-but8, chiu7-si7 pe-chiau2, cheng-siN, chau2-siu3, kap it-chhe3 so5 ti7 toe7-chiuN7 e5 thang5-thoa7, i2-kip8 sou2 u7 e5 cheng3-lang5, long2 si2.  22). KiN3-na7 ti7 ta-toe7 u7 phiN7-khang chhoan2-khui3 e5 seng-leng5 long2 si2.  23). KiN3-na7 toe7-chiuN7 it-chhe3 e5 oah8-mih8 long2 chau5-biat8; lang5 kap cheng-siN, thang5-thoa7, i2-kip8 thiN-tiong e5 pe-chiau2, in long2 tui3 toe7-chiuN7 siu7 chau5-biat8; chi2-u7 Na2-a chham hiah-e5 kap i ti7 chun5-nih--e5 lau5-teh.  24). Chui2-se3 chin-toa7 ti7 toe7-chiuN7, lek8-ke3 chit8-pah gou7-chap8-jit8.

[8]	Siong7-te3 ki3-tit Na2-a, kap it-chhe3 e5 oah8-mih8, i2-kip8 kap i ti7 toa7-chun5 it-chhe3 e5 cheng-siN; Siong7-te3 hou7 hong chhe toe7, chui2 chiu7 chiam7-chiam7 siau-sih8.  2). Chhim-ian e5 chui2-goan5, kap thiN e5 khang-khiah, long2 koaiN-bat8; thiN--nih e5 hou7 iah8 soah.  3). Chui2 tui3 toe7-chiuN7 tit8-tit8 the3; chit8-pah gou7-chap8 jit8 au7, chui2 chiu7 chiam7-chiam7 siau.  4). Chhit-geh8 chap8 chhit jit8, chun5 khoa3 ti7 A-lah8-liap8 e5 soaN.  5). Chui2 koh chiam7-chiam7 siau, tit8-tit8 kau3 chap8-geh8.  Chap8-geh8 chhoe-it jit8, soaN-thau5 chiah chhut-hian7.  6). Ke3 si3-chap8 jit8, Na2-a khui i sou2 choe3 toa7-chun5 e5 thang-a2;  7). pang3 chit8 chiah ou-a chhut-khi3; ou-a pe-lai5 pe-khi3, tit8-tit8 kau3 toe7-chiuN7 e5 chui2 ta.  8). I koh pang3 chit8 chiah chiN2-a2 chhut-khi3, beh khoaN3 chui2 tui3 toe7-chiuN7 the3 a2-be7.  9). Chong2-si7 chiN2-a2 chhe7 bo5 hioh-kha e5 sou2-chai7, chiu7 to3-tng2 lai5 toa7-chun5 Na2-a hia; in-ui7 pian3-toe7-bin7 iau2 u7 chui2; Na2-a chhun-chhiu2 chih i, liah8 jip8 toa7-chun5.  10). I koh theng3-hau7 chhit-jit8, koh pang3 chiN2-a2 chhut toa7-chun5.  11). Kau3 e5-hng chiN2-a2 to3-lai5 i hia, chhui3 ka7 chit8-hioh8 sin e5 kaN-na2-hioh8; Na2-a chiah chai chui2 tui3 toe7-chiuN7 the3 lah.  12). I koh theng3-hau7 chhit-jit8, pang3 chiN2-a2 chhut-khi3; chiN2-a2 long2 bo5 koh to3--lai5.  13). Kau3 Na2-a lak8-pah lian5 chit8 he3, chiaN-geh8 chhoe-it jit8, toe7-chiuN7 e5 chui2 long2 ta; Na2-a chiu7 hian-khui toa7-chun5 e5 koa3, lai5 khoaN3; chiu7 khoaN3-kiN3 toe7-bin7 i2-keng ta.  14). Ji7-geh8 ji7-chhit-jit8, thou5-toe7 long2 ta.
	15). Siong7-te3 tui3 Na2-a kong2,  16). Li2 kap li2 e5 bou2, li2 e5 kiaN2, li2 e5 sim-pu7, long2 tioh8 chhut toa7-chun5.  17). Ti7 li2 hia kiN3-u7 jiok8-the2 e5 oah8-mih8, chiu7-si7 pe-chiau2, cheng-siN, kap it-chhe3 so5 ti7 toe7-chiuN7 e5 thang5-thoa7, long2 tioh8 toa3 in chhut; hou7 in heng-ong7 ti7 toe7--nih, siN-thoaN3 chin-choe7.  18). Tui3 hit-tiap8 Na2-a kap i e5 kiaN2, i e5 bou2, i e5 sim-pu7, long2 chhut-lai5.  19). It-chhe3 e5 chau2-siu3, it-chhe3 e5 thang5-thoa7, it-chhe3 e5 pe-chiau2, kiN3-na7 toe7-chiuN7 sou2 u7 e5 tong7-but8, kok chiau3 i e5 chok8-lui7, iah8 long2 chhut toa7-chun5.
	20). Na2-a ui7-tioh8 Ia5-ho5-hoa khi2 chit8 cho7 toaN5; tui3 tak8-iuN7 chheng-khi3 e5 cheng-siN, tak8-iuN7 chheng-khi3 e5 pe-chiau2, chhu2 lai5 hian3 ti7 toaN5-teng2 choe3 sio-che3.  21). Ia5-ho5-hoa phiN7 i e5 phang-bi7; Ia5-ho5-hoa sim-lai7 chiu7 kong2, Goa2 bo5 koh in-ui7 lang5 e5 ian5-kou3 chiu3-chou2 toe7, in-ui7 lang5 tui3 soe3-han3 e5 si5, sim sou2 siuN7 chiu7 phaiN2; Goa2 bo5 beh chiau3 Goa2 sou2 u7 kiaN5--e5, koh biat8 kok-cheng2 e5 oah8-mih8.  22). Toe7 iau2 ti7-teh e5 si5, chai-cheng3 siu-seng5, koaN5 joah8, tang-thiN, he7-thiN, jit8 mi5, long2 bo5 hioh.

[9]	Siong7-te3 su3-hok Na2-a, kap i e5 kiaN2, iah8 tui3 in kong2, Lin2 tioh8 siN-thoaN3 choe7-choe7, chhiong-moa2 toe7-chiuN7.  2). KiN3-na7 toe7-chiuN7 e5 chau2-siu3, kap thiN--nih e5 chiau2, long2 beh kiaN lin2 ui3 lin2; lian5 toe7-chiuN7 it-chhe3 e5 thang5-thoa7, kap hai2--nih it-chhe3 e5 hi5, long2 kau-hu3 lin2 e5 chhiu2.  3). KiN3-na7 oah8 e5 tong7-but8 long2 choe3 lin2 e5 chiah8-mih8; chiah-e5 it-chhe3 Goa2 long2 hou7 lin2, chhin-chhiuN7 hou7 lin2 chhai3-soe chit8-iuN7.  4). Tok8-tok8 u7 oah8-mia7 e5 bah, chiu7-si7 u7 kaN5-huih--e5, lin2 m7-thang chiah8.  5). Lau5 lin2 e5 huih, chiu7-si7 lau5 lin2 oah8-mia7 e5 huih e5 choe7, Goa2 beh tho2--i; Goa2 beh tui3 kok-iuN7 chau2-siu3 tho2, iah8 beh tui3 lang5 e5 chhiu2, i2-kip8 tak8-lang5 hiaN-ti7 e5 chhiu2, lai5 tho2 lang5 e5 oah8-mia7.  6). KiN3-na7 hou7 lang5 lau5 huih--e5, lang5 ia7 beh hou7 i lau5-huih; in-ui7 Siong7-te3 cho7 lang5, si7 chhin-chhiuN7 I ka-ki7 e5 siong7.  7). Lin2 tioh8 siN-thoaN3 choe7-choe7, ti7 toe7-bin7-chiuN7 tioh8 heng-ong7, ke-thiN chin-choe7.
	8). Siong7-te3 ka7 Na2-a kap i e5 kiaN2 kong2,  9). Goa2, Goa2 kap lin2 i2-kip8 lin2 e5 hou7-e3 lip8 Goa2 e5 iok;  10). iah8 kap hiah e5 kap lin2 ti7-teh it-chhe3 e5 oah8-mih8, chiu7-si7 kap lin2 ti7-teh e5 pe-chiau2, cheng-siN, it-chhe3 chau2-siu3; kiN3-na7 tui3 toa7-chun5 chhut-lai5 toe7-chiuN7 it-chhe3 e5 chau2-siu3 lip8-iok.  11). Goa2 kap lin2 lip8 Goa2 e5 iok; kiN3 u7 jiok8-the2 e5, bo5 koh hou7 toa7-chui2 biat8-bo5, iah8 bo5 koh u7 toa7-chui2 hui2-hoai7 thou2-toe7.  12). Siong7-te3 kong2, Goa2 kap lin2 iah8 kap hiah-e5 kap lin2 ti7-teh tak8-iuN7 e5 oah8-mih8 sou2 lip8 eng2 se3-tai7 e5 iok, si7 u7 ki3-ho7.  13). Goa2 chiong Goa2 e5 kheng7 he7 ti7 hun5--nih, thang choe3 Goa2 kap toe7 lip8 iok e5 ki3-ho7.  14). I2-au7 Goa2 hou7 hun5 khi2 jia toe7 e5 si5, beh u7 kheng7 chhut-hian7 ti7 hun5--nih.  15). Goa2 chiu7 ki3-liam7 Goa2 kap lin2 i2-kip8 tak8-iuN7 u7 jiok8-the2 e5 oah8-mih8 sou2 lip8 e5 iok, chui2 bo5 koh hoan3-lam7 sun2-hoai7 it-chhe3 u7 jiok8-the2 e5 mih8.  16). Kheng7 beh chhut-hian7 ti7 hun5--nih, Goa2 beh khoaN3--i, hou7 Goa2 ki3-liam7 Siong7-te3 kap toe7-chiuN7 tak8-iuN7 u7 jiok8-the2 e5 oah8-mih8 sou2 lip8 eng2-oan2 e5 iok.  17). Siong7-te3 tui3 Na2-a kong2, Che chiu7-si7 Goa2 kap toe7-chiuN7 it-chhe3 u7 jiok8-the2 e5 mih8 sou2 lip8 e5 iok e5 ki3-ho7.
	18). Na2-a e5 kiaN2, chhut toa7-chun5--e5, chiu7-si7 Siam2, Ham5, Nga2-hut; Ham5 si7 Ka-lam5 e5 lau7-pe7.  19).  Chi2 saN-e5 si7 Na2-a e5 kiaN2; tui3 in pian3-moa2 choan5-toe7.
	20). Na2-a khi2-chhiu2 choe3 long5-hu, chai-cheng3 phu5-to5-hng5;  21). lim hit e5 chiu2 lai5 chui3, ti7 pou3-piN5-lai7 thng3-theh-theh.  22). Ka-lam5 e5 lau7-pe7, Ham5, khoaN3 in lau7-pe7 thng3-theh, khi3 goa7-bin7 ka7 in nng7 e5 hiaN-ti7 kong2.  23). Siam2 kap Nga2-hut theh8 chit8 nia2 saN, khoa3 ti7 in e5 keng-thau5; to3-the3 kiaN5 lai5 jia lau7-pe7 e5 thng3-theh; in e5 bin7 ng3-chhut, bo5 khoaN3-khi3 lau7-pe7 e5 thng3-theh.  24). Na2-a chiu2-chui3 chhiN2, chiah chai te7 ji7-kiaN2 e5 sou2-choe3.  25). Chiu7 kong2, 
	Ka-lam5 tioh8 siu7 chiu3-chou2;
	I beh choe3 i e5 hiaN-ti7 lou5-pok8 e5 lou5-pok8.
Koh kong2,
26).	Tioh8 o-lo2 Ia5-ho5-hoa, Siam2 e5 Siong7-te3;
	Ka-lam5 choe3 Siam2 e5 lou5-pok8.
27).	Goan7 Siong7-te3 hou7 Nga2-hut hoat-tian2,
	Hou7 i toa3 ti7 Siam2 e5 pou3-piN5;
	Ka-lam5 iah8 choe3 i e5 lou5-pok8.
28). Toa7-chui2 liau2-au7 Na2-a iau2 oah8 saN-pah gou7-chap8 ni5.  29). Na2-a ke3-kiong7 hiong2-siu7 kau2-pah gou7-chap8 he2, chiah si2.

[10]	Na2-a e5 kiaN2 Siam2, Ham5, Nga2-hut e5 se3-he7 ki3 ti7 e7-toe2.  Toa7-chui2 i2-au7, in u7 siN kiaN2.
	2). Nga2-hut e5 kiaN2; Kho2-biat8, Ma2-kok, Ma2-tai7, Nga2-oan5, Thou2-pat, Bi2-siat, The2-lah8.  3). Kho2-biat8 e5 kiaN2; A-sit8-ki-na2, Li7-hoat, To5-ka-ma2.  4). Nga2-oan5 e5 kiaN2; I2-li7-sa, Tai7-sit, Ki-ti2 lang5, To-tan lang5.  5). Chiah e5 lang5 e5 hou7-e3, chiong tak8-kok e5 toe7-thou2, hai2-su7, pun-khui khia7-khi2, kok chiau3 i e5 khiuN-khau2, chiau3 in e5 chong-chok8, chiau3 in e5 pang-kok.
	6). Ham5 e5 kiaN2; Kou2-sit8, Bek8-se-im, Hut, Ka-lam5.  7). Kou2-sit8 e5 kiaN2; Se-pa, Hap-hui-lah8, Sat-hut-tha, Lah8-ma2, Sat-hut-the5-ka.  Lah8-ma2 e5 kiaN2; Si7-pa, Ti2-tan3.  8). Kou2-sit8 iah8 siN Leng5-liok8; i choe3 se3-chiuN7 eng-hiong5 e5 khi2-thau5.  9). I ti7 Ia5-ho5-hoa e5 bin7-cheng5 si7 chit8 e5 eng-hiong5 phah-lah8--e5; sou2-i2 lang5 kong2, Chhin-chhiuN7 Leng5-liok8 ti7 Ia5-ho5-hoa e5 bin7-cheng5, si7 chit8 e5 eng-hiong5 phah-lah8--e5.  10). I e5 kok e5 khi2-thau5, chiu7-si7 Pa-piat8, I2-lek8, A-kah, Kah-ni5, ti7 Si7-na2 e5 toe7.  11). I tui3-hia chhut-lai5, khi3 A-sut8, khi2-cho7 Ni5-ni5-bi5, Li2-ho5-pek-i-ni2, Ka-lah8,  12). i2-kip8 Ni5-ni5-bi5 Ka-lah8 tiong-kan e5 Li7-sian2; che chiu7-si7 hit e5 toa7-siaN5.  13). Bek8-se lang5 siN Lou7-teng lang5, A-na2-bi2 lang5, Li7-hap lang5, Na2-hut-thou2 lang5;  14). PhaN3-su-lou2 lang5, Ka-su-lou2 lang5, (tui3 in chhut Hui-li7-su7 lang5), Ka-hui-thok lang5.
	15). Ka-lam5 siN toa7-kiaN2 Se-tun3 kap Hek;  16). i2-kip8 Ia5-pou3-su lang5, A-mou5-li7 lang5, Kek-ka-sat lang5;  17). Hi-bi2 lang5, A-ki lang5, Se-ni5 lang5;  18). A-oa2-ti2 lang5, Se2-ma2-li2 lang5, Hap-boat8 lang5; au7-lai5 Ka-lam5 chiah e5 chok8 hun-soaN3.  19). Ka-lam5 e5 keng2-kai3 si7 tui3 Se-tun3 ng3 Ki-lah8-ni2 e5 lou7, kau3 Ka-sat; koh ng3 Sou2-to-ma2, Go5-mou5-lah8, Ap-ma2, Se2-phian e5 lou7, kau3 Lah8-sa.  20). Che chiu7-si7 Ham5 e5 hou7-e3, kok chiau3 in e5 chong-chok8, in e5 khiuN-khau2, ti7 in e5 toe7-thou2, in e5 pang-kok.
	21). Nga2-hut e5 hiaN Siam2, choe3 Hi-pek choan5-chok8 e5 chou2, iah8 siN-kiaN2.  22). Siam2 e5 kiaN2; I2-lan5, A-sut8, A-hoat-sat, Lou7-tek, A-lan5.  23). A-lan5 e5 kiaN2; OU-su, Hou7-lek8, Ki-thiap, Ma2-si.  24). A-hoat-sat siN Sa-lah8; Sa-lah8 siN Hi-pek.  25). Hi-pek siN nng7 e5 kiaN2; chit8-e5 mia5-kio3 Hoat-lek8, in-ui7 ti7 i hit-si5 toe7 chiu7 hun-kai3; Hoat-lek8 e5 sio2-ti7 mia5-kio3 Iok-tan.  26). Iok-tan siN A-mou5-tap, Sa-liat8, Hap-sat-ma2-hui, Ia5-lah8;  27). Hap-to-lan5, OU-sat, Tek-lah8;  28). Go5-pa-lou7, A-pi2-ma2-li7, Si7-pa;  29). O-hui2, Hap-hui-lah8, Iok-pa; chiah-e5 long2 si7 Iok-tan e5 kiaN2.  30). In sou2 khia7-khi2 e5 toe7-hng si7 tui3 Bi2-sa kau3 Se-hoat tang--si3 e5 soaN.  31). Che chiu7-si7 Siam2 e5 kiaN2-sun, kok chiau3 in e5 chong-chok8, in e5 khiuN-khau2, ti7 in e5 thou2-toe7, chiau3 in e5 pang-kok.
	32). Chiah-e5 long2 si7 Na2-a e5 kiaN2 e5 chong-chok8, kok chiau3 in e5 se3-he7, in e5 pang-kok; toa7-chui2 i2-au7, in ti7 toe7-chiuN7 pun-choe3 pang-kok.

[11]	Hit-si5 thiN-e7 e5 khau2-im, gian5-gu2, long2 chit8-iuN7.  2). In soa2--khi3 tang--si3 e5 si5-chun7, ti7 Si7-na2 toe7 tu2-tioh8 chit8-phian3 e5 piN5-iuN5, chiu7 toa3 ti7-hia.  3). In tai7-ke chham-siong5 kong2, Lai5 ah, lan2 tioh8 choe3 chng, sio hou7 i sek8.  In u7 chng thang thoe3 chioh8, koh u7 chioh8-iu5 thang thoe3 he-thou5.  4). Koh kong2, Lai5 ah, lan2 tioh8 khi2 siaN5 kap thah, thah-teng2 tu2-thiN, ui7 lan2 lip8 chit8 e5 mia5, bian2-tit lan2 si3-soaN3 ti7 choan5-toe7.
	5). Ia5-ho5-hoa kang3-lim5, beh khoaN3 se3-kan lang5 sou2 khi2 e5 siaN5 kap thah.  6). Ia5-ho5-hoa kong2, KhoaN3 ah, chiah e5 peh-siN3 long2 hap8-it, gian5-gu2 iah8 chit8-iuN7; hian7-kim i2-keng khi2-chhiu2 choe3 chit e5 su7; i2-au7 in sou2 beh choe3 e5, bo5 chit8-hang7 oe7 kim3-chi2.  7). Lai5 ah, lan2 loh8--lai5-khi3, ti7-hia phah-loan7 in e5 khau2-im, hou7 in e5 gian5-gu2 tai7-ke boe7 siong-thong.  8). Tui3 an2-ni, Ia5-ho5-hoa hou7 in tui3-hia si3-soaN3 ti7 choan5-toe7; in chiu7 theng5-kang, bo5 khi2 hit e5 siaN5.  9). Sou2-i2 hit e5 siaN5 mia5-kio3 Pa-piat8, in-ui7 Ia5-ho5-hoa ti7-hia phah-loan7 thiN-e7 e5 gian5-gu2; Ia5-ho5-hoa hou7 lang5 tui3-hia si3-soaN3 ti7 choan5-toe7-chiuN7.
	10). Siam2 e5 se3-he7 ki3 ti7 e7-toe2.  Siam2 chit8-pah he3, toa7-chui2 i2-au7 nng7-ni5 siN A-hoat-sat.  11). Siam2 siN A-hoat-sat liau2-au7, iau2 oah8 gou7-pah ni5, koh u7 siN kiaN2 cha-bou2-kiaN2.
	12). A-hoat-sat saN-chap8 gou7 he3 siN Sa-lah8.  13). A-hoat-sat siN Sa-lah8 liau2-au7, iau2 oah8 si3-pah lian5 saN ni5, koh u7 siN kiaN2 cha-bou2-kiaN2.
	14). Sa-lah8 saN-chap8 he3 siN Hi-pek.  15). Sa-lah8 siN Hi-pek liau2-au7, iau2 oah8 si3-pah lian5 saN ni5, koh u7 siN kiaN2 cha-bou2-kiaN2.
	16). Hi-pek saN-chap8-si3 he3 siN Hoat-lek8 .  17). Hi-pek siN Hoat-lek8 liau2-au7, iau2 oah8 si3-pah saN-chap8 ni5, koh u7 siN kiaN2 cha-bou2-kiaN2.
	18). Hoat-lek8 saN-chap8 he3 siN Lah8-ngou5.  19). Hoat-lek8 siN Lah8-ngou5 liau2-au7, iau2 oah8 nng7-pah lian5 kau2 ni5, koh u7 siN kiaN2 cha-bou2-kiaN2.
	20). Lah8-ngou5 saN-chap8 ji7 he3 siN Se-lok8.  21). Lah8-ngou5 siN Se-lok8 liau2-au7, iau2 oah8 nng7-pah lian5 chhit ni5, koh u7 siN kiaN2 cha-bou2-kiaN2.
	22). Se-lok8 saN-chap8 he3 siN Na2-hok8.  23). Se-lok8 siN Na2-hok8 liau2-au7, iau2 oah8 nng7-pah ni5, koh u7 siN kiaN2 cha-bou2-kiaN2.
	24). Na2-hok8 ji7-chap8 kau2 he3 siN Tha-lah8.  25). Na2-hok8 siN Tha-lah8 liau2-au7, iau2 oah8 chit8-pah chap8-kau2 ni5, koh u7 siN kiaN2 cha-bou2-kiaN2.
	26). Tha-lah8 chhit-chap8 he3 siN A-pek-lan5, Na2-hok8, Hap-lan5.
	27). Tha-lah8 e5 se3-he7 ki3 ti7 e7-toe2.  Tha-lah8 siN A-pek-lan5, Na2-hok8, Hap-lan5; Hap-lan5 siN Lo5-tek.  28). Hap-lan5 si2 ti7 i e5 lau7-pe7 Tha-lah8 e5 bin7-cheng5, ti7 i e5 pun2-toe7 Ka-lek8-ti2 e5 JiN2 siaN5.  29). A-pek-lan5, Na2-hok8, kok u7 chhoa7-bou2.  A-pek-lan5 e5 bou2 mia5 kio3 Sat-lai7; Na2-hok8 e5 bou2 mia5-kio3 Bit8-ka, si7 Hap-lan5 e5 cha-bou2-kiaN2; Hap-lan5 si7 Bit8-ka e5 lau7-pe7, iah8 si7 I2-su7-ka e5 lau7-pe7.  30). Sat-lai7 bo5 hoai5-in7, bo5 kiaN2.
	31). Tha-lah8 chhoa7 i e5 kiaN2 A-pek-lan5, kap i e5 sun Lo5-tek, chiu7-si7 Hap-lan5 e5 kiaN2, i2-kip8 i e5 sim-pu7 Sat-lai7, chiu7-si7 i e5 kiaN2 A-pek-lan5 e5 bou2, in saN-kap chhut Ka-lek8-ti2 e5 JiN2 siaN5; beh khi3 Ka-lam5 toe7; in kau3 Hap-lan5 chiu7 toa3 ti7-hia.  32). Tha-lah8 hiong2-siu7 nng7-pah lian5 gou7 he3; Tha-lah8 si2 ti7 Hap-lan5.

[12]	Ia5-ho5-hoa tui3 A-pek-lan5 kong2, Li2 tioh8 li7-khui pun2-toe7, pun2-chok8, lau7-pe7 e5 ke, khi3 Goa2 sou2 beh chi2-si7 li2 e5 toe7.  2). Goa2 beh hou7 li2 chiaN5-choe3 toa7-kok, Goa2 beh su3-hok li2, hou7 li2 e5 mia5 choe3 toa7, li2 iah8 beh hou7 lang5 tit-tioh8 hok-khi3;  3). chiok-hok li2--e5, Goa2 beh su3-hok hou7 in; chiu3-chou2 li2--e5, Goa2 beh chek-hoat8 i; toe7-chiuN7 ban7-chok8 beh in-ui7 li2 tit-tioh8 hok-khi3.  4). A-pek-lan5 chiau3 Ia5-ho5-hoa hoan-hu3 e5 oe7, chiu7 khi3; Lo5-tek iah8 kap i khi3.  A-pek-lan5 chhut Hap-lan5 e5 si5 chhit-chap8-gou7 he3.  5). A-pek-lan5 toa3 i e5 bou2 Sat-lai7, kap i e5 tit8-a2 Lo5-tek; i2-kip8 in ti7 Hap-lan5 sou2 chek-chu7 e5 chai5-but8, sou2 tit-tioh8 e5 lang5-giah8; in chiu7 chhut-khi3, beh khi3 Ka-lam5 toe7; in chiu7 kau3 Ka-lam5 toe7.  6). A-pek-lan5 keng-ke3 hit e5 toe7, kau3 ti7 Si7-kiam3 e5 sou2-chai7, kau3 Mou5-li2 e5 siong7-chhiu7; hit-si5 Ka-lam5 chok8 iau2 teh toa3.  7). Ia5-ho5-hoa tui3 A-pek-lan5 chhut-hian7 kong2, Goa2 beh chiong chit e5 toe7-hng siuN2-su3 li2 e5 hou7-e3; i chiu7 ti7-hia ui7-tioh8 tui3 i chhut-hian7 e5 Ia5-ho5-hoa khi2 chit8 cho7 toaN5.  8). Tui3 hia i soa2 kau3 Pek-tek8-li7 tang--si3 e5 soaN, tah pou3-piN5; sai--si3 si7 Pek-tek8-li7, tang--si3 si7 Ai; ti7-hia ui7-tioh8 Ia5-ho5-hoa khi2 chit8 cho7 toaN5, kiu5-kio3 Ia5-ho5-hoa e5 mia5.  9). A-pek-lan5 chiam7-chiam7 soa2--khi3 lam5--si3 e5 toe7.
	10). Hit e5 toe7 tu2-tioh8 ki-hng, A-pek-lan5 loh8--khi3 Ai-kip8, beh ti7-hia chiam7-si5 khia7-khi2; in-ui7 hit e5 toe7 ki-hng chin toa7.  11). Chiong-kun7 jip8 Ai-kip8, chiu7 tui3 i e5 bou2 Sat-lai7 kong2, Goa2 chai li2 si7 bin7-mau7 ho2-khoaN3 e5 hu7-jin5-lang5;  12). Ai-kip8 lang5 khoaN3-kiN3 li2 e5 si5 beh kong2, Chit-e5 si7 i e5 bou2, in beh thai5-si2 goa2, lai5 lau5 li2 oah8--teh.  13). Kiu5 li2 tioh8 kong2, li2 si7 goa2 e5 sio2-be7, hou7 goa2 in-ui7 li2 tit-tioh8 peng5-an; goa2 e5 siN3-mia7 iah8 tui3 li2 lai5 tit-tioh8 oah8.  14). A-pek-lan5 kau3 Ai-kip8 e5 si5, Ai-kip8 lang5 khoaN3-kiN3 hit e5 hu7-jin5-lang5 kek8-ki5 sui2.  15). Hoat-lo2 e5 jin5-sin5 khoaN3-kiN3 i, chiu7 tui3 Hoat-lo2 o-lo2 i; hit e5 hu7-jin5-lang5 chiu7 hou7 lang5 toa3 i jip8 Hoat-lo2 e5 ong5-kiong.  16). Hoat-lo2 in-ui7 chit e5 hu7-jin5-lang5 chiu7 ho2 khoan2-thai7 A-pek-lan5; A-pek-lan5 chiu7 tit-tioh8 iuN5, gu5, kang e5 lu5, lou5-pok8, lu2-pi7, bu2 e5 lu5, i2-kip8 lok8-to5.  17). Ia5-ho5-hoa in-ui7 A-pek-lan5 e5 bou2 Sat-lai7 e5 ian5-kou3, kang3 toa7 chai-e7 ti7 Hoat-lo2 kap i choan5-ke.  18). Hoat-lo2 chiu7 kio3 A-pek-lan5 lai5 kong2, Li2 tui3 goa2 sou2-choe3--e5 si7 sim2-mih8 su7? siaN2-su7 bo5 ka7 goa2 kong2 i si7 li2 e5 bou2?  19). SiaN2-su7 chheng i choe3 sio2-be7? ti3-kau3 goa2 chiong i chhoa7 lai5 choe3 goa2 e5 bou2; taN li2 e5 bou2 ti7-chia, thang chhoa7 i, choe3 li2 khi2.  20). Tui3 hit-tiap8 Hoat-lo2 ui7-tioh8 i lai5 hoan-hu3 lang5; in chiu7 chiong i kap i e5 bou2 kap i sou2-u7--e5, long2 sang3 i khi3.

[13]	A-pek-lan5 tui3 Ai-kip8 chiuN7--khi3, i kap i e5 bou2 kap i sou2-u7--e5, lian5 Lo5-tek, long2 khi3 Lam5-toe7.  2). A-pek-lan5 e5 gu5, gun5, kim chin-choe7.  3). I tui3 Lam5-toe7 chiam7-chiam7 khi3 Pek-tek8-li7, kau3 Pek-tek8-li7 kap Ai e5 tiong-kan, cha2-cheng5 tah pou3-piN5 e5 sou2-chai7;  4). kau3 i khi2-thau5 khi2 toaN5 e5 sou2-chai7; A-pek-lan5 ti7-hia kiu5-kio3 Ia5-ho5-hoa e5 mia5.  5). Kap A-pek-lan5 tang5 kiaN5 e5 Lo5-tek iah8 u7 iuN5-kun5, gu5-kun5, pou3-piN5.  6). Hit e5 toe7 chiu7 boe7 iong5-un2--tit in saN-kap khia7; in-ui7 in e5 chai5-but8 choe7, in chiah boe7-oe7 saN-kap khia7.  7). A-pek-lan5 e5 bok8-chia2 kap Lo5-tek e5 bok8-chia2 saN-chiN; tng-si5 Ka-lam5 lang5 kap Pi2-li7-se2 lang5 ti7 hit e5 toe7 khia7-khi2.  8). A-pek-lan5 ka7 Lo5-tek kong2, Li2 goa2 m7-thang oan-ke, li2 e5 bok8-chia2 kap goa2 e5 bok8-chia2 iah8 m7-thang oan-ke; in-ui7 lan2 si7 kut-jiok8 e5 chhin.  9). Choan5-toe7 kiam2 bo5 ti7 li2 e5 bak8-chiu-cheng5 mah? chhiaN2 li2 li7-khui goa2; li2 to3-peng5, goa2 chiu7 chiaN3-peng5; li2 chiaN3-peng5, goa2 chiu7 to3-peng5.  10). Lo5-tek kiah8-bak8 khoaN3 Iok-tan3 ho5 it-phian3 e5 PiN5-iuN5, tit8-kau3 So2-jiN2 e5 lou7, long2 chin lun7-tek8; hit e5 toe7 ti7 Ia5-ho5-hoa be7 biat8 Sou2-to-ma2 Go5-mou5-lah8 i2-cheng5, chhin-chhiuN7 Ia5-ho5-hoa e5 hng5, iah8 chhin-chhiuN7 Ai-kip8 e5 toe7.  11). Tui3 an2-ni Lo5-tek keng2 Iok-tan3 ho5 it-phian3 e5 PiN5-iuN5, chhian-soa2 khi3 tang--si3; in chiu7 tai7-ke pun-khui.  12). A-pek-lan5 khia7-khi2 Ka-lam5 toe7, Lo5-tek khia7-khi2 PiN5-iuN5 chiah e5 siaN5; soa2 i e5 pou3-piN5 kau3 Sou2-to-ma2.  13). Sou2-to-ma2 lang5 kek8-phaiN2, toa7-toa7 tek-choe7 Ia5-ho5-hoa.
	14). Lo5-tek li7-piat8 liau2-au7, Ia5-ho5-hoa tui3 A-pek-lan5 kong2, Li2 kiah8-bak8, tui3 li2 sou2 tiam3 e5 sou2-chai7, ng3 tang sai lam5 pak lai5 khoaN3;  15). in-ui7 li2 sou2 khoaN3-kiN3 it-chhe3 e5 toe7, Goa2 long2 beh hou7 li2, kap li2 e5 hou7-e3, tit8-kau3 eng2-oan2.  16). Goa2 iah8 beh hou7 li2 e5 hou7-e3 chhin-chhiuN7 toe7-chiuN7 e5 thou5-soa; lang5 na7 oe7 sng3 toe7-chiuN7 e5 thou5-soa, chiah oe7 sng3 li2 e5 hou7-e3.  17). Li2 khi2-lai5 pian3-kiaN5 chit e5 toe7 e5 hoaiN5-tit8, in-ui7 Goa2 beh chiong chit e5 toe7 hou7 li2.  18). A-pek-lan5 chiu7 poaN-soa2 pou3-piN5 kau3 Hi-pek-lun5, oa2 Ban7-li7 hiah e5 siong7-chhiu7 khia7-khi2; ti7-hia ui7 Ia5-ho5-hoa khi2 chit8 cho7 toaN5.

[14]	Tng Am3-lah8-hui choe3 Si7-na2 ong5, A-liok8 choe3 I2-lah8-sat ong5, Ki-tai7-lo2-ma2 choe3 I2-lan5 ong5, The5-tat8 choe3 Ko-in3 ong5 e5 si5,  2). in lai5 kong-kek Sou2-to-ma2 ong5 Pi2-lah8, Go5-mou5-lah8 ong5 Pi2-sa, Ap-ma2 ong5 Si7-lap8, Se2-phian ong5 Si7-bi2-piat8, i2-kip8 Pi2-lah8 ong5 (Pi2-lah8 chiu7-si7 So2-jiN2).  3). In long2 chu7-hoe7 ti7 Se-teng5 e5 soaN-kok; Se-teng5 soaN-kok chiu7-si7 Iam5-hai2.  4). In hok8-sai7 Ki-tai7-lo2-ma2 chap8-ji7 ni5 ku2; kau3 chap8-saN--ni5 poe7-poan7.  5). Chap8-si3--ni5 Ki-tai7-lo2-ma2, kap tang5 hoe7-beng5 chiah e5 ong5, long2 lai5, ti7 A-tek8-lut8-ka-leng5 thai5-iaN5 Li2-hoat8-im lang5, ti7 Ham5 Sou-se lang5, ti7 Sa-bi5-ki-liat8-teng5 I2-bi2 lang5,  6). ti7 Ho5-li7 lang5 e5 Se-jiN2 soaN Ho5-li7 lang5, kau3 kun7 ti7 khong3-ia2 e5 I2-lek8-pa-lan5.  7). In to3-tng2 kau3 An-bit8-pa, chiu7-si7 Ka-te-su, kong-kek A-ma2-lek8 choan5-toe7, kap khia7-khi2 ti7 Hap-se2-sun7-tha-ma2 e5 A-mou5-li7 lang5.  8). Tui3 hit-tiap8 Sou2-to-ma2 ong5, Go5-mou5-lah8 ong5, Ap-ma2 ong5, Se2-phian ong5, Pi2-lah8 ong5, (Pi2-lah8 chiu7-si7 So2-jiN2), long2 chhut-lai5 ti7 Se-teng5 e5 soaN-kok pai5-tin7, kap in kau-chian3;  9). chiu7-si7 kap I2-lan5 ong5 Ki-tai7-lo2-ma2, Ko-in3 ong5 The5-tat8, Si7-na2 ong5 Am3-lah8-hui, I2-lah8-sat ong5 A-liok8 kau-chian3; si3 e5 ong5 tui3-tek8 gou7 e5 ong5.  10). Se-teng5 soaN-kok long2 si7 chioh8-iu5 khiN; Sou2-to-ma2 Go5-mou5-lah8 chiah e5 ong5 to5-chau2, poah8 ti7-hia; ki5-u5--e5 chau2 chiuN7-soaN.  11). In chiu7 chiong Sou2-to-ma2 Go5-mou5-lah8 e5 chai5-but8, i2-kip8 in e5 kan-niu5 long2 chhiuN2, choe3 in khi3.  12). Koh chiong A-pek-lan5 e5 tit8 Lo5-tek, kap i e5 chai5-but8 chhiuN2-khi3; hit-si5 Lo5-tek toa3 ti7 Sou2-to-ma2.
	13). U7 chit8 e5 to5-chau2 e5 lang5 lai5 ka7 Hi-pek-lai5 lang5 A-pek-lan5 kong2; hit-si5 A-pek-lan5 khia7-khi2 ti7 A-mou5-li7 lang5 Ban7-li7 e5 siong7-chhiu7 hit sou2-chai7, Ban7-li7 kap I2-sit8-kok kap A-nai2 long2 si7 hiaN-ti7, u7 kap A-pek-lan5 lian5-beng5.  14). A-pek-lan5 thiaN-kiN3 i e5 tit8 hou7 lang5 liah8--khi3, chiu7 chhoa7 seng-iong2 ti7 i e5 ke--nih cheng-lian7 e5 chong3-teng, saN-pah chap8-poeh lang5, tui-jip kau3 Tan3.  15). I kap i e5 lou5-pok8 thau3-mi5 pun-tui7, kong-kek--in; tui kau3 Tai7-ma2-sek to3-peng5 e5 Ho5-pa.  16). Chiong it-chhe3 e5 chai5-but8 chhiuN2 to3-tng2, lian5 i e5 tit8-a2 Lo5-tek kap i e5 chai5-but8, i2-kip8 hu7-lu2 peh-siN3, iah8 long2 chhiuN2 to3-tng2.
	17). A-pek-lan5 thai5-iaN5 Ki-tai7-lo2-ma2, i2-kip8 kap i choe3-tin7 chiah e5 ong5, to3--lai5 e5 si5, Sou2-to-ma2 ong5 chhut-lai5, kau3 Sa-bi2 e5 soaN-kok, ngia5-chih i; Sa-bi2 e5 soaN-kok chiu7-si7 Ong5 e5 soaN-kok.  18). Iah8 u7 Sat-leng2 ong5 Bek8-ki-se2-tek toa3 piaN2 kap chiu2 chhut-lai5; i si7 Chi3-koaiN5 Siong7-te3 e5 che3-si;  19). chiok-hok i kong2, Goan7 thiN-toe7 e5 Chu2, Chi3-koaiN5 e5 Siong7-te3 su3-hok A-pek-lan5.  20). Chi3-koaiN5 e5 Siong7-te3 chiong tui3-tek8 kau ti7 li2 e5 chhiu2, eng-kai o-lo2 I.  A-pek-lan5 chiong long2-chong2 sou2 tit-tioh8--e5, chap8-hun7 theh8 chit8-hun7 hou7 i.  21). Sou2-to-ma2 ong5 ka7 A-pek-lan5 kong2, Chiong lang5 kui goa2; mih8 long2 hou7 li2.  22). A-pek-lan5 ka7 Sou2-to-ma2 ong5 kong2, Goa2 u7 ki2 thiN-toe7 e5 Chu2 Chi3-koaiN5 e5 Siong7-te3 Ia5-ho5-hoa lai5 chiu3-choa7,  23). hoan7-na7 li2 e5 mih8, chiu7 chit8 tiau5 soaN3 chit8 tiau5 oe5-toa3, goa2 long2 m7-theh8, bian2-tit li2 kong2, Goa2 hou7 A-pek-lan5 ho2-giah8;  24). chi2-u7 siau3-lian5 lang5 sou2 chiah8 e5, i2-kip8 kap goa2 tang5-kiaN5 e5 lang5 A-nai2, I2-sit8-kok, Ban7-li7, sou2 eng3-tit e5 hun7-giah8, thang chhut-chai7 in theh8.

[15]	Chiah e5 tai7-chi3 liau2-au7, Ia5-ho5-hoa e5 oe7 ti7 iN7-siong7-tiong lim5-kau3 A-pek-lan5, kong2, A-pek-lan5 ah, li2 m7-bian2 kiaN, Goa2 si7 li2 e5 tin5-pai5, si7 li2 kek8-toa7 e5 po3-siuN2.  2). A-pek-lan5 kong2, Chu2 Ia5-ho5-hoa ah, Li2 beh hou7 goa2 sim2-mih8, goa2 i2-keng bo5 kiaN2; seng5-chiap goa2 e5 ke-giap8--e5, chiu7-si7 Tai7-ma2-sek lang5 I2-li7-i2-sia7?  3). A-pek-lan5 koh kong2, Li2 bo5 hou7 goa2 u7 hou7-e3, hit e5 siN ti7 goa2 ke-lai7--e5 si7 goa2 e5 hou7-su5.  4). Ia5-ho5-hoa koh lim5-kau3, ka7 i kong2, Chit-lang5 m7-si7 beh choe3 li2 e5 hou7-su5; tui3 li2 pun2-sin chhut--e5, chiah si7 choe3 li2 e5 hou7-su5.  5). Chiu7 chhoa7 i chhut-khi3 goa7-bin7 kong2, Li2 khoaN3 thiN, sng3 hiah e5 chhiN, li2 sng3 oe7 liau2 a2-boe7; koh tui3 i kong2, Li2 e5 hou7-e3 iah8 beh chhin-chhiuN7 an2-ni.  6). A-pek-lan5 sin3 Ia5-ho5-hoa; I chiu7 ka7 i sng3 choe3 gi7.  7). Koh tui3 i kong2, Goa2 si7 Ia5-ho5-hoa, bat chhoa7 li2 chhut Ka-lek8-ti2 e5 JiN2 siaN5, ui7-tioh8 beh chiong chit e5 toe7 hou7 li2 choe3-giap8.  8). A-pek-lan5 kong2, Chu2 Ia5-ho5-hoa ah, goa2 chaiN2-iuN7 oe7 chai beh tit-tioh8 chit e5 toe7 choe3-giap8 ah?  9). I ka7 i kong2, Li2 ka7 Goa2 chhu2 chit8-chiah saN-ni5 bu2 e5 gu5, chit8-chiah saN-ni5 bu2 e5 soaN-iuN5, chit8-chiah saN-ni5 kang e5 mi5-iuN5, chit8-chiah ka-chui, chit8-chiah chiN2-a2.  10). I chiu7 chhu2 chiah e5 mih8 lai5, tak8-iuN7 tui3-tiong phoa3-khui choe3 nng7-peng5, chit-peng5 kap hit-peng5 pai5 saN-tui3; chi2-u7 chiau2 bo5 phoa3-khui.  11). U7 eng-chiau2 loh8--lai5 ti7 si2 e5 cheng-siN e5 teng2-bin7; A-pek-lan5 chiu7 koaN2 i khi3.  12). Jit8 beh loh8 e5 si5, A-pek-lan5 khun3 tang7-bin5; hut-jian5 u7 chin ou-am3 e5 toa7 kiaN-hiaN5 kau3 ti7 i.  13). Ia5-ho5-hoa tui3 A-pek-lan5 kong2, Li2 tek-khak tioh8 chai, li2 e5 hou7-e3 beh chhut-goa7 ti7 pat8-lang5 e5 toe7, koh hok8-sai7 hit-ui7 e5 lang5; hit-ui7 e5 lang5 beh khou2-chhou2 in si3-pah ni5.  14). In sou2 beh hok8-sai7 e5 kok, Goa2 beh pan7 in; au7-lai5 in beh toa3 choe7-choe7 chai5-but8 tui3-hia chhut-lai5.  15). Li2 beh an-jian5 to3-chou2, chiah8 tng5-he3-siu7, hou7 lang5 bai5-chong3.  16). Kau3 te7-si3 tai7, in beh to3--lai5 chia; in-ui7 A-mou5-li7 chok8 e5 choe7 iau2-be7 koan3-boan2.  17). Jit8-loh8 thiN-am3, u7 chhut ian e5 lou5, kap teh-toh8 e5 he2-pe2, tui3 hiah e5 phoa3-peng5 e5 bah keng-ke3.  18). Tng hit-jit8 Ia5-ho5-hoa kap A-pek-lan5 lip8-iok, kong2, Goa2 u7 chiong chit e5 toe7, tui3 Ai-kip8 ho5 kau3 hit e5 toa7-ho5, chiu7-si7 Pek-lat ho5, hou7 li2 e5 hou7-e3;  19). chiu7-si7 Ki-ni5, Ki-ni5-se2, Kah-mou5-ni5,  20). Hek, Pi2-li7-se2, Li2-hoat8-im,  21). A-mou5-li7, Ka-lam5, Kek-ka-sat, Ia5-pou3-su, chiah e5 chok8 e5 toe7.

[16]	A-pek-lan5 e5 bou2 Sat-lai7 bo5 ka7 i siN-kiaN2; i u7 chit8 e5 lu2-pi7 mia5 Ha7-kah; si7 Ai-kip8 lang5.  2). Sat-lai7 ka7 A-pek-lan5 kong2, Ia5-ho5-hoa kim3 goa2 siN-kiaN2; chhiaN2 li2 kap goa2 e5 lu2-pi7 tang5-pang5; kiam2-chhai2 goa2 thang tui3 i tit-tioh8 gin2-a2.  A-pek-lan5 thiaN-than3 Sat-lai7 e5 oe7.  3). Tui3 hit-tiap8 A-pek-lan5 e5 bou2 Sat-lai7 chiong i e5 lu2-pi7 Ai-kip8 lang5 Ha7-kah hou7 i tiong7-hu A-pek-lan5 choe3-bou2; hit-si5 A-pek-lan5 i2-keng toa3 Ka-lam5 chap8 ni5.  4). I kap Ha7-kah tang5-pang5, Ha7-kah chiu7 hoai5-in7; i chai ka-ki7 u7-sin, chiu7 khoaN3-khin chu2-bu2.  5). Sat-lai7 ka7 A-pek-lan5 kong2, Goa2 e5 oan-ong2 kui ti7 li2; goa2 chiong goa2 e5 lu2-pi7 he7 ti7 li2 e5 sim-hoai5-tiong; i khoaN3 ka-ki7 u7-sin, chiu7 khoaN3-khin goa2; goan7 Ia5-ho5-hoa ti7 li2 goa2 e5 tiong-kan phoaN3-toan3.  6). A-pek-lan5 tui3 Sat-lai7 kong2, Li2 e5 lu2-pi7 ti7 li2 e5 chhiu2, li2 thang sui5-i3 khoan2-thai7 i.  Sat-lai7 khou2-chhou2 i, i chiu7 tui3 Sat-lai7 e5 bin7-cheng5 to5-chau2.  7). Ia5-ho5-hoa e5 su3-chia2 tu2-tioh8 i ti7 khong3-ia2 e5 chui2-choaN5-piN; hit e5 chui2-choaN5 ti7 Su-jiN2 e5 lou7-chiuN7.  8). Tui3 i kong2, Sat-lai7 e5 lu2-pi7 Ha7-kah, li2 tui3 tah-loh8 lai5? beh tah-loh8 khi3? I kong2, Goa2 tui3 goa2 e5 chu2-bu2 Sat-lai7 e5 bin7-cheng5 chau2--chhut-lai5.  9). Ia5-ho5-hoa e5 su3-chia2 tui3 i kong2, Li2 to3--khi3 li2 e5 chu2-bu2 hia, hang5-hok8 ti7 i e5 chhiu2-e7.  10). Ia5-ho5-hoa e5 su3-chia2 koh tui3 i kong2, Goa2 beh hou7 li2 e5 hou7-e3 kek8-ki5 choe7, sim7-chi3 boe7-sng3--tit.  11). Ia5-ho5-hoa e5 su3-chia2 koh tui3 i kong2, Li2 taN hoai5-in7, beh siN chit8 e5 kiaN2, tioh8 ka7 i ho7 mia5 I2-sit8-ma2-li7, in-ui7 Ia5-ho5-hoa thiaN-kiN3 li2 e5 khou2-cheng5.  12). I choe3 lang5 beh chhin-chhiuN7 ia2-lu5, i e5 chhiu2 beh kong-kek cheng3-lang5, cheng3-lang5 e5 chhiu2 beh kong-kek i; i beh khia7-khi2 ti7 cheng3 hiaN-ti7 e5 thau5-cheng5.  13). Ha7-kah chiu7 chheng hit e5 tui3 i kong2 oe7 e5 Ia5-ho5-hoa e5 mia5 kong2, Li2 si7 khoaN3-kiN3 tak8-hang7 e5 Siong7-te3; in-ui7 kong2, Lian5 ti7-chia goa2 iah8 khoaN3-kiN3 hit e5 khoaN3-kiN3 goa2 e5 mah?  14). Sou2-i2 chit e5 chiN2 mia5-kio3 Pi2-jiN2-lah8-hai2-lai5, chiu7-si7 Ka-te-su kap Pa-liat8 e5 tiong-kan.  15). Au7-lai5 Ha7-kah ka7 A-pek-lan5 siN chit8 e5 kiaN2; A-pek-lan5 ka7 i e5 kiaN2 ho7 mia5 kio3 I2-sit8-ma2-li7, chiu7-si7 Ha7-kah sou2 siN--e5.  16). Ha7-kah ka7 A-pek-lan5 siN I2-sit8-ma2-li7 e5 si5, A-pek-lan5 poeh-chap8-lak8 he3.

[17]	A-pek-lan5 kau2-chap8-kau2 he3 e5 si5, Ia5-ho5-hoa tui3 A-pek-lan5 hian2-hian7, ka7 i kong2, Goa2 si7 choan5-leng5 e5 Siong7-te3, li2 ti7 Goa2 e5 bin7-cheng5 kiaN5-choe3 tioh8 oan5-choan5.  2). Goa2 beh kap li2 lip8 Goa2 e5 iok, hou7 li2 e5 hou7-e3 kek8-ki5 choe7.  3). A-pek-lan5 chiu7 phak-loh8 ti7 toe7--nih; Siong7-te3 koh kap i kong2-oe7, kong2,  4). Goa2 kap li2 lip8 Goa2 e5 iok, li2 beh choe3 choe7-choe7 kok e5 pe7.  5). Tui3 taN i2-au7, li2 e5 mia5 bo5 koh kio3-choe3 A-pek-lan5, si7 beh kio3-choe3 A-pek-lah8-han2, in-ui7 Goa2 i2-keng lip8 li2 choe3 choe7-choe7 kok e5 pe7.  6). Goa2 beh hou7 li2 e5 hou7-e3 kek8-ki5 choe7, kok-tou7 tui3 li2 lai5 lip8, kun-ong5 tui3 li2 lai5 chhut.  7). Goa2 beh kap li2, i2-kip8 li2 lek8-tai7 e5 hou7-e3, siat-lip8 Goa2 e5 iok choe3 eng2-oan2 e5 iok; si7 beh choe3 li2 kap li2 e5 hou7-e3 e5 Siong7-te3.  8). Goa2 beh chiong li2 hian7-chai7 chhut-goa7 e5 toe7, chiu7-si7 Ka-lam5 choan5-toe7, siuN2-su3 li2 kap li2 e5 hou7-e3, choe3 eng2-oan2 e5 giap8; Goa2 iah8 beh choe3 in e5 Siong7-te3.  9). Siong7-te3 koh tui3 A-pek-lah8-han2 kong2, Li2 kap li2 e5 hou7-e3 tioh8 lek8-tai7 chun-siu2 Goa2 e5 iok.  10). Lin2 tiong-kan sou2 u7 e5 ta-pou--e5, long2 tioh8 siu7 kat-le2; che chiu7-si7 Goa2 kap li2 i2-kip8 li2 e5 hou7-e3 sou2 lip8 e5 iok, si7 lin2 sou2 tioh8 chun-siu2--e5.  11). Lin2 tioh8 koah lin2 iong5-but8 e5 phe5; che si7 beh choe3 Goa2 kap lin2 sou2 lip8 e5 iok e5 ki3-ho7.  12). Lin2 lek8-tai7 e5 ta-pou--e5, bo5-lun7 ke-lai7 siN--e5, a2-si7 li2 e5 hou7-e3 i2-goa7, eng7 gun5 tui3 goa7-bin7 lang5 boe2--e5, i2-keng chhut-si3 poeh-jit8, long2 tioh8 siu7 kat-le2.  13). Li2 ke-lai7 siN--e5, kap li2 eng7 gun5 boe2--e5, long2 tek-khak tioh8 siu7 kat-le2; an2-ni Goa2 e5 iok beh he7 ti7 lin2 e5 sin-chiuN7, choe3 eng2-oan2 e5 iok.  14). Bo5 siu7 kat-le2 e5 ta-pou--e5, i sin-khu ki3-jian5 bo5 siu7 kat-le2, si7 poe7 Goa2 e5 iok; tek-khak tui3 peh-siN3 e5 tiong-kan tu5--khi3.
	15). Siong7-te3 koh tui3 A-pek-lah8-han2 kong2, Li2 e5 bou2 Sat-lai7, m7-thang koh kio3 i e5 mia5 Sat-lai7; i e5 mia5 beh kio3-choe3 Sat-lah8.  16). Goa2 beh su3-hok i, Goa2 iah8 beh hou7 li2 tui3 i tit-tioh8 chit8 e5 kiaN2; Goa2 beh su3-hok i, i iah8 beh choe3 liat8-kok e5 lau7-bu2; beh u7 pang-kok e5 ong5 tui3 i chhut.  17). A-pek-lah8-han2 chiu7 phak--teh chhio3, sim-lai7 kong2, Chit8-pah he3 e5 lang5 iau2 oe7 siN-kiaN2 mah? Sat-lah8 i2-keng kau2-chap8 he3, iau2 oe7 seng-iong2 mah?  18). A-pek-lah8-han2 tui3 Siong7-te3 kong2, Tan7 goan7 I2-sit8-ma2-li7 oah8 ti7 Li2 e5 bin7-cheng5.  19). Siong7-te3 kong2, M7-si7 lah, li2 e5 bou2 Sat-lah8 beh ka7 li2 siN chit8 e5 kiaN2, li2 beh ka7 i ho7-mia5 kio3 I2-sat; Goa2 beh kap i siat-lip8 Goa2 e5 iok, choe3 i e5 hou7-e3 eng2-oan2 e5 iok.  20). Lun7-kau3 I2-sit8-ma2-li7, Goa2 iah8 thiaN li2 kiu5; li2 khoaN3, Goa2 i2-keng su3-hok i, beh hou7 i heng-ong7, ke-thiN kek8-ki5 choe7.  I beh siN chap8-ji7 e5 chok8-tiuN2, Goa2 iah8 beh hou7 i chiaN5-choe3 toa7-kok.  21). Kau3 me5-ni5 chit-si5, Sat-lah8 beh ka7 li2 siN I2-sat; Goa2 beh kap i siat-lip8 Goa2 e5 iok.  22). Siong7-te3 kap A-pek-lah8-han2 kong2 soah, chiu7 li7-khui i chiuN7--khi3.  23). Tu2-tu2 hit-jit8, A-pek-lah8-han2 chiau3 Siong7-te3 sou2 ka7 i kong2--e5, ka7 i e5 kiaN2 I2-sit8-ma2-li7, kap A-pek-lah8-han2 ke-lai7 it-chhe3 e5 ta-pou-lang5, bo5-lun7 ti7 ke--nih siN--e5, a2-si7 eng7 i e5 gun5 boe2--e5, long2 kiaN5 kat-le2.  24). A-pek-lah8-han2 siu7 kat-le2 e5 si5 kau2-chap8-kau2 he3;  25). i e5 kiaN2 I2-sit8-ma2-li7 siu7 kat-le2 e5 si5 chap8-saN he3.  26). Tu2-tu2 hit jit8 A-pek-lah8-han2 kap i e5 kiaN2 I2-sit8-ma2-li7 tang5 siu7 kat-le2.  27). Ke-lai7 sou2-u7 e5 lang5, bo5-lun7 ti7 ke--nih siN--e5, a2-si7 eng7 gun5 tui3 goa7-bin7 lang5 boe2--e5, long2 kap i tang5 siu7 kat-le2.

[18]	Ia5-ho5-hoa ti7 Ban7-li7 e5 siong7-chhiu7 hia, tui3 A-pek-lah8-han2 chhut-hian7; hit-si5 jit8 tng joah8; A-pek-lah8-han2 che7 ti7 pou3-piN5 mng5-khau2;  2). kiah8-bak8 khi2-lai5 khoaN3, khoaN3-kiN3 saN lang5 ti7 tui3-bin7 teh khia7; i chit8-e7 khoaN3-kiN3, chiu7 tui3 pou3-piN5 mng5-khau2, chau2 khi3 ngia5-chih in,  3). phak ti7 toe7--nih, kong2, Goa2 e5 chu2, goa2 na7 ti7 li2 e5 bin7-cheng5 tit-tioh8 un-tian2, kiu5 li2 m7-thang li7-khui lou5-pok8 choe3 li2 khi3;  4). iong5-un2 theh8 tam7-poh8 chui2, hou7 lin2 soe2-kha; chhiaN2 hioh-khun3 ti7 chhiu7-kha;  5). goa2 koh theh8 tam7-poh8 piaN2, hou7 lin2 tiam2-sim; jian5-au7 chin3-cheng5 khi3; in-ui7 lin2 si7 ui7-tioh8 an2-ni, chiah kau3 lin2 e5 lou5-pok8 chia.  In kong2, Thang chiau3 li2 e5 oe7 khi3 kiaN5.  6). A-pek-lah8-han2 koaN2-kin2 jip8 pou3-piN5, kiN3 Sat-lah8 kong2, Li2 kin2-kin2 eng7 saN se3-a e5 mi7-hun2, noa2 choe3 piaN2.  7). A-pek-lah8-han2 koh chau2 kau3 gu5-kun5 e5 sou2-chai7, khan chit8 chiah chiN2 koh ho2 e5 gu5-a2 lai5; kau hou7 lou5-pok8, i chiu7 koaN2-kin2 khi3 pi7-pan7.  8). A-pek-lah8-han2 koh theh8 lin-iu5 kap lin, kap sou2 pi7-pan7 e5 gu5-a2 lai5, pai5 ti7 in e5 bin7-cheng5; ka-ki7 ti7 chhiu7-kha khia7 ti7 in e5 sin-piN; in chiu7 chiah8.  9). In ka7 i kong2, Li2 e5 bou2 Sat-lah8 ti7 tah-loh8? I kong2, Ti7 pou3-piN5-lai7.  10). In tiong-kan chit8-e5 kong2, Kau3-ki5 Goa2 tek-khak beh koh lai5 li2 chia; li2 e5 bou2 Sat-lah8 beh siN chit8 e5 kiaN2.  Sat-lah8 ti7 au7-bin7, pou3-piN5 mng5-khau2, teh thiaN.  11). A-pek-lah8-han2 kap Sat-lah8 ni5-he3 i2-keng lau7; Sat-lah8 e5 geh8-keng i2-keng choat8.  12). Sat-lah8 sim-lai7 chhio3 kong2, Goa2 i2-keng soe-lam2, goa2 e5 chu2 iah8 lau7--lah; kiam2 iau2 u7 chit-ho7 e5 hoaN-hi2?  13). Ia5-ho5-hoa tui3 A-pek-lah8-han2 kong2, Sat-lah8 ui7 siaN2-su7 chhio3, kong2, Goa2 i2-keng lau7, ko2-chin oe7 siN-kiaN2 mah?  14). Kiam2 Ia5-ho5-hoa u7 choe3-boe7-lai5 e5 su7 mah? Kau3-ki5, me5-ni5 chit-si5, Goa2 beh koh lai5 li2 chia, Sat-lah8 beh siN chit8 e5 kiaN2.  15). Sat-lah8 kiaN, m7-jin7, kong2, Goa2 bo5 chhio3.  Hit-lang5 kong2, Bo5-iaN2; li2 sit8-chai7 u7 chhio3.
	16). Hiah e5 lang5 chiu7 tui3 hia khi2--lai5, ng3 Sou2-to-ma2 khi3; A-pek-lah8-han2 ia7 kap in saN-kap kiaN5, beh sang3 in chit8-cham7.  17). Ia5-ho5-hoa kong2, Goa2 sou2 beh choe3 e5 su7, kiam2 thang tui3 A-pek-lah8-han2 un2-khng3 mah?  18). In-ui7 A-pek-lah8-han2 tek-khak beh chiaN5-choe3 kiong5-toa7 e5 kok, toe7-chiuN7 ban7-kok beh in-ui7 i lai5 tit-tioh8 hok-khi3.  19). Goa2 bat i, si7 beh hou7 i beng7-leng7 i e5 kiaN2 kap i e5 ke-koan3; hou7 in tng5-tng5 siu2 Ia5-ho5-hoa e5 to7-li2, peng2-kong kiaN5-gi7; ti3-kau3 Ia5-ho5-hoa chi2 A-pek-lah8-han2 sou2 kong2 e5 oe7, long2 kui hou7 i.  20). Ia5-ho5-hoa kong2, Sou2-to-ma2, Go5-mou5-lah8 hoah-hiam3 e5 siaN chin-toa7, in e5 choe7-ok sit8-chai7 tang7.  21). Goa2 taN beh loh8--khi3, khoaN3 in sou2 kiaN5--e5, ko2-jian5 it-chin7 chiau3 Goa2 sou2 thiaN e5 siaN a2 bo5; na7 bo5 an2-ni, Goa2 iah8 oe7 chai.
	22). Hiah e5 lang5 tui3-hia oat8-tng2-sin, ng3 Sou2-to-ma2 khi3; A-pek-lah8-han2 iau2 khia7 ti7 Ia5-ho5-hoa e5 bin7-cheng5.  23). A-pek-lah8-han2 kun7-cheng5 lai5 kong2, Ho2-lang5 kap phaiN2-lang5, Li2 long2 beh chau5-biat8 mah?  24). Siat-su2 siaN5-lai7 u7 gou7-chap8 e5 ho2-lang5, Li2 iu5-goan5 beh chau5-biat8 hit sou2-chai7 mah? bo5-beh ui7-tioh8 siaN5-lai7 chi2 gou7-chap8 e5 ho2-lang5, lai5 sia3-bian2 in mah?  25). Goan7 Li2 koat-toan3 bo5 an2-ni kiaN5, chiong ho2-lang5 kap phaiN2-lang5 choe3-chit8-e7 hai7-si2; ti3-kau3 ho2-lang5 kap phaiN2-lang5 saN-tang5; goan7 Li2 koat-toan3 bo5 an2-ni kiaN5; sim2-phoaN3 choan5-toe7 e5 Chu2 kiam2 bo5 kiaN5 kong-gi7 mah?  26). Ia5-ho5-hoa kong2, Goa2 na7 ti7 Sou2-to-ma2 siaN5-lai7 tu2-tioh8 u7 gou7-chap8 e5 ho2-lang5, Goa2 chiu7 ui7-tioh8 in e5 ian5-kou3 khoan-iong5 hit sou2-chai7.  27). A-pek-lah8-han2 in3 kong2, Goa2 sui-jian5 si7 he2-hu thou5-hun2, iau2-ku2 kaN2 tui3 Chu2 kong2-oe7;  28). siat-su2 chiah e5 gou7-chap8 e5 ho2-lang5 khiam3 gou7-e5; Li2 chiu7 in-ui7 khiam3 gou7-e5, chau5-biat8 choan5-siaN5 mah? I kong2, Goa2 ti7-hia na7 tu2-tioh8 u7 si3-chap8-gou7 e5, iah8 bo5 beh chau5-biat8.  29). A-pek-lah8-han2 koh tui3 I kong2, Siat-su2 ti7-hia tu2-tioh8 si3-chap8-e5--nih? I kong2, Ui7-tioh8 chiah e5 si3-chap8-e5 e5 ian5-kou3, Goa2 iah8 bo5 beh choe3 chit e5 su7.  30). I koh kong2, Kiu5 Chu2 boh8-tit siu7-khi3, goa2 beh koh kong2; siat-su2 ti7-hia na7 tu2-tioh8 saN-chap8-e5--nih? I kong2, Goa2 ti7-hia na7 tu2-tioh8 u7 saN-chap8-e5, Goa2 iah8 bo5 beh choe3 chit e5 su7.  31). I kong2, Goa2 iau2-ku2 kaN2 tui3 Chu2 kong2; siat-su2 ti7-hia tu2-tioh8 u7 ji7-chap8-e5--nih? I kong2, Ui7-tioh8 chiah e5 ji7-chap8-e5 e5 ian5-kou3, Goa2 iah8 bo5 beh chau5-biat8.  32). I kong2, Kiu5 Chu2 boh8-tit siu7-khi3, goa2 koh kong2 chi2 chit8-pai2; siat-su2 ti7-hia tu2-tioh8 u7 chap8-e5--nih? I kong2, Ui7-tioh8 chiah e5 chap8-e5 e5 ian5-kou3, Goa2 iah8 bo5 beh chau5-biat8.  33). Ia5-ho5-hoa kap A-pek-lah8-han2 kong2 beng5-pek8, chiu7 chiuN7--khi3.  A-pek-lah8-han2 iah8 to3-khi3 i e5 sou2-chai7.

[19]	Jit8-am3, hit nng7 e5 su3-chia2 kau3 Sou2-to-ma2; Lo5-tek che7 ti7 Sou2-to-ma2 siaN5-mng5--nih; Lo5-tek khoaN3-kiN3 in, chiu7 khi2-lai5 ngia5-chih in; kiok-kiong bin7 ng3 toe7,  2). kong2, Goa2 e5 chu2 ah, chhiaN2 oat lai5 lou5-pok8 e5 chhu3 hioh-mi5, soe2-kha; bin5-a2-cha2-khi2 khi2-lai5, kiaN5 lin2 e5 lou7.  In kong2, M7-bian2; goan2 beh ti7 toa7 koe-bin7 ke3-mi5.  3). Lo5-tek chhiat-chhiat chhiaN2 in; in chiah oat8-tng2-kha, oat-jip8 i e5 chhu3; Lo5-tek ui7 in pi7-pan7 ian5-siah8, pek bu5-kaN3-piaN2; in chiu7 chiah8.  4). In iau2-be7 khi3 khun3, siaN5-lai7 e5 lang5, chiu7-si7 Sou2-to-ma2 lang5, tui3 siau3-lian5 kau3 lau7, si3-bin7 lai5 ui5 i e5 chhu3;  5). kio3 Lo5-tek kong2, Kin-am3 kau3 li2 chia e5 lang5 ti7 tah-loh8? hou7 in chhut-lai5, chiau3 goan2 sou2 ai3 choe3.  6). Lo5-tek chhut-khi3 kau3 mng5-goa7, cheng3-lang5 hia, chiu7 chiong mng5 koaiN--teh;  7). kong2, HiaN-ti7 ah, chhiaN2 lin2 boh8-tit choe3 chit-ho7 phaiN2;  8). li2 khoaN3, goa2 u7 nng7 e5 cha-bou2-kiaN2, iau2 si7 chai7-sek-lu2; iong5-un2 goa2 chhoa7--chhut-lai5, chhut-chai7 lin2 sou2 ai3 lai5 kiaN5; tok8-tok8 chi2 nng7-lang5, i2-keng kau3 goa2 e5 chhu3, m7-thang tui3 in choe3 sim2-mih8.  9). Cheng3-lang5 kong2, Li2 the3--khi3.  Koh kong2, Chit-lang5 kia3-ku ti7-chia, soa3 beh koan2-hat goan2 mah? taN goan2 beh hai7 li2 pi2 hai7 in khah siong-tiong7.  Chiu7 oe-khoeh Lo5-tek, chin3-cheng5 beh kong-phoa3 i e5 mng5.  10). Chong2-si7 hit nng7-lang5 chhun-chhiu2, khan Lo5-tek jip8 chhu3, chiong mng5 koaiN--khi3.  11). Koh hou7 mng5-goa7 e5 lang5, tui3 soe3 kau3 toa7, bak8-chiu ian-ng7, long2 boe7 khoaN3-kiN3; chhe7 kau3 sian7 chhe7 bo5 mng5.
	12). Hit nng7-lang5 tui3 Lo5-tek kong2, Li2 ti7-chia iau2 u7 sim2-mih8 lang5? hek8-si7 kiaN2-sai3, hek8-si7 kiaN2, hek8-si7 cha-bou2-kiaN2, i2-kip8 siaN5-lai7 it-chhe3 siok8 li2 e5 lang5; li2 tioh8 hou7 in long2 chhut chit sou2-chai7.  13). In-ui7 goan2 beh chau5-biat8 chit e5 sou2-chai7, si7 ui7-tioh8 in hoah-hiam3 e5 siaN ti7 Ia5-ho5-hoa e5 bin7-cheng5 chin-toa7; Ia5-ho5-hoa chhe goan2 lai5 beh chau5-biat8--i.  14). Lo5-tek chhut-khi3, tui3 chhoa7 i e5 cha-bou2-kiaN2 e5 kiaN2-sai3 kong2, Lin2 khi2-lai5, li7-khui chia; in-ui7 Ia5-ho5-hoa beh biat8-bo5 chit e5 siaN5; i e5 kiaN2-sai3 liah8-choe3 i si7 kong2-chhio3.  15). ThiN-kng su3-chia2 chhui-pek Lo5-tek kong2, Khi2--lai5, chhoa7 li2 e5 bou2, i2-kip8 li2 ti7-chia nng7 e5 cha-bou2-kiaN2 khi3; kiaN-liau2 kap chit e5 siaN5 e5 choe7-ok saN-kap siu7 biat8-bo5.  16). Lo5-tek ian5-chhian5; hit nng7-lang5, in-ui7 Ia5-ho5-hoa lin5-bin2 Lo5-tek, chiu7 khan i e5 chhiu2, kap i e5 bou2 e5 chhiu2, kap i nng7 e5 cha-bou2-kiaN2 e5 chhiu2, chiong i chhoa7-chhut, an-ti3 ti7 siaN5-goa7.
	17). Chhoa7 in chhut-khi3 liau2, kong2, Li2 tioh8 to5-mia7, m7-thang oat8-thau5 khoaN3, iah8 m7-thang toa3 ti7 PiN5-iuN5; tioh8 chau2--khi3 soaN--nih, kiaN-liau2 siu7 biat8-bo5.  18). Lo5-tek tui3 in kong2, Goa2 e5 chu2 ah, m7-thang an2-ni.  19). Li2 khoaN3, li2 e5 lou5-pok8 i2-keng tit-tioh8 un-tian2 ti7 li2 e5 bin7-cheng5, li2 iah8 tui3 goa2 hian2-chhut kek8-toa7 e5 jin5-chu5, kiu3 goa2 e5 siN3-mia7; goa2 boe7-oe7 chau2 kau3 soaN--nih, kiaN-liau2 chit e5 chai-e7 kau3 ti7 goa2, goa2 chiu7 si2.  20). Li2 khoaN3, chit e5 siaN5 kun7-kun7 thang to5-chau2, iah8 si7 soe3; chhiaN2 iong5-un2 goa2 to5-siam2 ti7-hia, lai5 po2-choan5 goa2 e5 oah8-mia7; chit e5 siaN5 kiam2 m7-si7 soe3--e5 mah?  21). I tui3 i kong2, Chit e5 tai7-chi3, goa2 iah8 un2-chun2 li2; li2 sou2 kong2 e5 siaN5, goa2 bo5 beh chhia-to2.  22). Li2 tioh8 kin2-kin2 chau2-khi3 hia; in-ui7 li2 iau2-be7 kau3 hia, goa2 boe7-oe7 choe3 sim2-mih8.  In-ui7 an2-ni hit e5 siaN5 mia5-kio3 So2-jiN2.  23). Lo5-tek kau3 So2-jiN2, jit8 i2-keng chhut.  24). Hit si5 Ia5-ho5-hoa chiong jiu5-ng5 kap he2, tui3 thiN-teng2, tui3 Ia5-ho5-hoa hia, kang3-loh8 ti7 Sou2-to-ma2 kap Go5-mou5-lah8.  25). Chiong hiah e5 siaN5, i2-kip8 choan5 Pi5-iuN5, kap siaN5-lai7 sou2-u7 e5 peh-siN3, lian5 toe7-bin7-chiuN7 seng-tiong2--e5, long2 hui2-hoai7.  26). Lo5-tek e5 bou2 ti7 au7-bin7, chit8-e7 oat8-thau5 khoaN3, chiu7 piN3-choe3 chit8 ki iam5-thiau7.  27). A-pek-lah8-han2 thau3-cha2 khi2--lai5, kau3 i cheng5-jit8 khia7 ti7 Ia5-ho5-hoa bin7-cheng5 hit-ui7;  28). ng3 Sou2-to-ma2 Go5-mou5-lah8, kap PiN5-iuN5 e5 choan5-toe7 lai5 khoaN3; khoaN3-kiN3 hit sou2-chai7 he2-ian chheng3-koaiN5, chhin-chhiuN7 he2-lou5 e5 ian.
	29). Tng Siong7-te3 chau5-biat8 PiN5-iuN5 chiah e5 siaN5 e5 si5, Siong7-te3 siau3-liam7 A-pek-lah8-han2; tu2-tu2 ti7 chhia-to2 Lo5-tek sou2 khia7-khi2 e5 siaN5 e5 si5, chiu7 kah Lo5-tek tui3 chhia-to2 e5 tiong-kan chhut-khi3.
	30). Lo5-tek tiam3 ti7 So2-jiN2 kiaN-hiaN5; chiu7 kap i nng7 e5 cha-bou2-kiaN2 tui3 So2-jiN2 chiuN7--khi3 tiam3 ti7 soaN--nih; i kap nng7 e5 cha-bou2-kiaN2 tiam3 ti7 chit8 e5 tong7-lai7.  31). Toa7 cha-bou2-kiaN2 tui3 soe3 cha-bou2-kiaN2 kong2, Lan2 e5 lau7-pe7 lau7--lah, toe7-chiuN7 koh bo5 lang5 kap lan2 choe3 phit-phoe3, lai5 chiau3 jin5-to7.  32). Lai5--lah, thang hou7 lau7-pe7 lim chiu2, kap i saN-kap khun3; an2-ni lan2 ho2 thang tui3 i liu5-chun5 hou7-e3.  33). Hit-mi5 in hou7 lau7-pe7 lim chiu2; toa7 cha-bou2-kiaN2 chiu7 jip8--khi3 kap lau7-pe7 saN-kap khun3; i sim2-mih8 si5 khi3 khun3, sim2-mih8 si5 khi2--lai5, lau7-pe7 long2 m7-chai.  34). Ke3-jit8 toa7 cha-bou2-kiaN2 ka7 soe3 cha-bou2-kiaN2 kong2, Goa2 cha7-mi5 kap lau7-pe7 saN-kap khun3; kin-am3 lan2 koh hou7 i lim chiu2, li2 thang jip8--khi3 kap i saN-kap khun3.  An2-ni, lan2 ho2 thang tui3 lau7-pe7 liu5-chun5 hou7-e3.  35). Hit-mi5 in koh hou7 lau7-pe7 lim chiu2, soe3 cha-bou2-kiaN2 khi2--lai5 khi3 kap i khun3; i sim2-mih8 si5 khi3 khun3, sim2-mih8 si5 khi2--lai5, lau7-pe7 iah8 long2 m7-chai.  36). An2-ni Lo5-tek nng7 e5 cha-bou2-kiaN2 long2 tui3 in lau7-pe7 lai5 hoai5-in7.  37). Toa7--e5 siN kiaN2, kio3 i e5 mia5 Mou5-ap, chiu7-si7 hian7-kim Mou5-ap lang5 e5 chou2.  38). Soe3--e5 iah8 siN-kiaN2, kio3 i e5 mia5 Pian7-a2-bi2, chiu7-si7 hian7-kim A-bun5 lang5 e5 chou2.

[20]	A-pek-lah8-han2 tui3-hia cham7-cham7 ng3 lam5-hng soa3--khi3; toa3 ti7 Ka-te-su kap Su-jiN2 e5 tiong-kan, kia3-ku ti7 Ki-lah8-jiN2.  2). A-pek-lah8-han2 kong2 kau3 i e5 bou2 Sat-lah8, chiu7 kong2, Si7 goa2 e5 sio2-be7; Ki-lah8-jiN2 ong5 A-pi2-bi2-lek8 chhe lang5 chiong Sat-lah8 chhoa7--khi3.  3). Mi5-si5, bin5-bang7-tiong, Siong7-te3 lai5 ka7 A-pi2-bi2-lek8 kong2, Li2 si7 kai si2 e5 lang5, in-ui7 li2 sou2 chhoa7 hit e5 hu7-jin5-lang5 si7 lang5 e5 bou2.  4). A-pi2-bi2-lek8 iau2-be7 chhin-kun7 i, chiu7 kong2, Chu2 ah, kiaN5-gi7 e5 peh-siN3, Li2 iah8 beh biat8 i mah?  5). Hit-lang5 kiam2 m7-si7 pun2-sin tui3 goa2 kong2, I si7 goa2 e5 sio2-be7 mah? Chiu7 hu7-jin5-lang5 iah8 pun2-sin kong2, I si7 goa2 e5 hiaN; goa2 choe3 chit e5 su7, si7 sim toan-cheng3, chhiu2 chheng-khi3.  6). Siong7-te3 ti7 bang7-tiong tui3 i kong2, Goa2 pun2 chai li2 choe3 chit e5 su7, si7 sim-tiong toan-cheng3; Goa2 chiah chou2-tong3 li2, bian2-tit li2 tek-choe7 Goa2; sou2-i2 Goa2 bo5 iong5-un2 li2 bong--tioh8 i.  7). TaN li2 tioh8 chiong chit lang5 e5 bou2 heng5--i, in-ui7 i si7 sian-ti; i beh thoe3 li2 ki5-to2, li2 chiah oe7 oah8; li2 na7 m7 heng5--i, li2 tioh8 chai, li2 kap li2 sou2 u7 e5 lang5 long2 tit-beh si2.  8). A-pi2-bi2-lek8 thau3-cha2 khi2-lai5, kio3 cheng3 lou5-pok8 lai5, chiong chiah e5 tai7-chi3 long2 kong2 hou7 in thiaN; hiah e5 lang5 long2 chin kiaN.  9). A-pi2-bi2-lek8 kio3 A-pek-lah8-han2 lai5, tui3 i kong2, Li2 tui3 goan2 sou2 kiaN5--e5 si7 sim2-mih8 su7? goa2 u7 sim2-mih8 tek-choe7 li2, li2 keng2-jian5 hou7 goa2 kap goa2 kok-lai7 e5 lang5 ham7-loh8 tang7-choe7? li2 tui3 goa2 kiaN5 m7 eng-kai kiaN5 e5 su7.  10). A-pi2-bi2-lek8 koh tui3 A-pek-lah8-han2 kong2, Li2 khoaN3-kiN3 sim2-mih8, chiah choe3 chit e5 su7?  11). A-pek-lah8-han2 kong2, Goa2 phah-sng3 chit sou2-chai7 e5 lang5 long2 bo5 kiaN Siong7-te3; in beh ui7-tioh8 goa2 e5 bou2 e5 ian5-kou3 thai5-si2 goa2.  12). Koh i iah8 sit8-chai7 si7 goa2 e5 sio2-be7, siang5-pe7 koh-bu2, au7-lai5 choe3 goa2 e5 bou2.  13). Tng Siong7-te3 kah goa2 li7-khui lau7-pe7 e5 ke, si3-koe3 kiaN5 e5 si5, goa2 ka7 i kong2, chiong-lai5 lan2 sou2 kau3 e5 sou2-chai7, chhiaN2 li2 chheng goa2 kong2, I si7 goa2 e5 hiaN; che chiu7-si7 li2 khoan2-thai7 goa2 e5 un.  14). A-pi2-bi2-lek8 chiong iuN5, gu5, lou5-pok8, lu2-pi7, hou7 A-pek-lah8-han2; koh chiong i e5 bou2 Sat-lah8 heng5--i.  15). A-pi2-bi2-lek8 koh kong2, Li2 khoaN3, goa2 e5 toe7 long2 ti7 li2 e5 bin7-cheng5, li2 thang sui5-i3 khia7-khi2.  16). Koh ka7 Sat-lah8 kong2, Goa2 hou7 li2 e5 hiaN chit8 chheng gun5, ka7 li2 tui3 choan5-ke choe3 jia bak8-chiu--e5; taN li2 ti7 it-chhe3 long2 bo5 put-si7.  17). A-pek-lah8-han2 ki5-to2 Siong7-te3; Siong7-te3 chiu7 i-ho2 A-pi2-bi2-lek8 kap i e5 bou2 kap lu2-pi7, in chiu7 oe7 siN kiaN2.  18). In-ui7 Ia5-ho5-hoa ui7-tioh8 A-pek-lah8-han2 e5 bou2 Sat-lah8 e5 ian5-kou3, i2-keng hou7 A-pi2-bi2-lek8 ke-lai7 e5 hu7-jin5-lang5 boe7-oe7 siN-kiaN2.

[21]	Ia5-ho5-hoa chiau3 I cheng5 e5 oe7 koan3-kou3 Sat-lah8; tui3 an2-ni Ia5-ho5-hoa chiau3 I sou2 kong2--e5 ka7 Sat-lah8 choe3-chiaN5.  2). A-pek-lah8-han2 ni5-lau7 e5 si5, Sat-lah8 hoai5-in7; kau3 Siong7-te3 tui3 i kong2 e5 jit8-ki5, chiu7 ka7 i siN chit8 e5 kiaN2.  3). A-pek-lah8-han2 ka7 Sat-lah8 sou2 siN e5 kiaN2, ho7 mia5 kio3 I2-sat.  4). I2-sat chhut-si3 poeh-jit8, A-pek-lah8-han2 chiau3 Siong7-te3 sou2 hoan-hu3-e5, ka7 i e5 kiaN2 kiaN5 kat-le2.  5). I e5 kiaN2 I2-sat chhut-si3 e5 si5, A-pek-lah8-han2 chit8-pah he3.  6). Sat-lah8 kong2, Siong7-te3 hou7 goa2 hoaN-hi2 chhio3; kiN3-na7 thiaN-kiN3--e5, beh kap goa2 tang5 hoaN-hi2 chhio3.  7). Koh kong2, Chi7-chui7 oe7 tai7-seng ka7 A-pek-lah8-han2 kong2, Sat-lah8 beh hou7 eN-a2 suh-leng? in-ui7 ti7 i ni5-lau7 e5 si5, goa2 ka7 i siN chit8 e5 kiaN2.
	8). Gin2-a2 chiam7-chiam7 toa7, chiu7 tng7-leng; I2-sat tng7-leng e5 jit8, A-pek-lah8-han2 pai5-siat toa7 ian5-siah8.  9). Tng-si5 Ai-kip8 lang5 Ha7-kah ka7 A-pek-lah8-han2 sou2 siN e5 kiaN2 teh leng2-chhio3, hou7 Sat-lah8 khoaN3-kiN3;  10). chiu7 tui3 A-pek-lah8-han2 kong2, Tioh8 koaN2-chhut chit e5 lu2-pi7 kap i e5 kiaN2; in-ui7 lu2-pi7 e5 kiaN2 boe7-thang kap goa2 e5 kiaN2 I2-sat tang5 choe3 hou7-su5.  11). A-pek-lah8-han2 in-ui7 i e5 kiaN2 e5 ian5-kou3 put-chi2 iu-bun7.  12). Siong7-te3 ka7 A-pek-lah8-han2 kong2, Li2 m7-thang ui7-tioh8 chit e5 gin2-a2 i2-kip8 li2 e5 lu2-pi7 iu-bun7; kiN3-na7 Sat-lah8 tui3 li2 kong2 e5, li2 long2 tioh8 thiaN; in-ui7 tui3 I2-sat siN--e5, chiah beh chheng-choe3 li2 e5 hou7-e3.  13). Lun7-kau3 lu2-pi7 e5 kiaN2, Goa2 iah8 beh hou7 i chiaN5-choe3 chit8-kok, in-ui7 i iah8 si7 li2 siN--e5.  14). A-pek-lah8-han2 cha2-cha2 khi2-lai5, theh8 piaN2 kap chit8 phe5-te7 e5 chui2 hou7 Ha7-kah; he7 ti7 i e5 keng-thau5-teng2; lian5 gin2-a2 soa3 kah i khi3; i chiu7 khi3, kau3 Piat8-si7-pa e5 khong3-ia2 chiu7 kiaN5 bo5 lou7.  15). Phe5-te7 lai7 e5 chui2 eng7-liau2, Ha7-kah chiu7 chiong gin2-a2 pang3 ti7 soe3 chang5 chhiu7 kha.  16). Pun2-sin kiaN5-khui, iok-liok8 choh8 chit8 ki chiN3 e5 hng7, saN-tui3-bin7 teh che7; kong2, Goa2 put-jim2 khoaN3 gin2-a2 si2; chiu7 saN-tui3-bin7 che7, chhut-siaN toa7 thi5-khau3.  17). Siong7-te3 thiaN-kiN3 gin2-a2 e5 siaN; Siong7-te3 e5 su3-chia2 tui3 thiN--nih kio3 Ha7-kah kong2, Ha7-kah, li2 u7 sim2-mih8 tai7-chi3? m7-bian2 kiaN; Siong7-te3 i2-keng thiaN-kiN3 gin2-a2 ti7-hia e5 siaN.  18). Khi2-lai5, iah8 hou7 gin2-a2 khi2--lai5, khan ti7 li2 e5 chhiu2; Goa2 beh hou7 i chiaN5-choe3 toa7-kok.  19). Siong7-te3 khui i e5 bak8-chiu, i chiu7 khoaN3-kiN3 chui2-chiN2; chiu7 chiong phe5-te7 khi3 jip8-chui2 kau3 moa2-moa2, soa3 hou7 gin2-a2 lim.  20). Siong7-te3 kap gin2-a2 ti7-teh, i chiu7 chiam7-chiam7 toa7; tiam3 ti7 khong3-ia2, chiaN5-choe3 sia7-chiN3 e5 lang5.  21). I khia7-khi2 ti7 Pa-lan5 e5 khong3-ia2; i e5 lau7-bu2 tui3 Ai-kip8 toe7 ka7 i chhoa7 chit8 e5 bou2.
	22). Tng hit-si5 A-pi2-bi2-lek8, kap i e5 kun-tiuN2 Hui-kok, tui3 A-pek-lah8-han2 kong2, KiN3-na7 li2 sou2 kiaN5 e5 su7, Siong7-te3 kap li2 ti7-teh.  23). TaN li2 ti7-chia tioh8 ki2 Siong7-te3 kap goa2 chiu3-choa7, m7-thang khi-hu7 goa2, kap goa2 e5 kiaN2, i2-kip8 goa2 e5 sun; goa2 an3-chaiN2-iuN7 ho2 khoan2-thai7 li2, li2 iah8 tioh8 chiau3 an2-ni khoan2-thai7 goa2, i2-kip8 li2 sou2 kia3-ku e5 toe7-hng.  24). A-pek-lah8-han2 kong2, Goa2 beh chiu3-choa7.  25). Cheng5 A-pi2-bi2-lek8 e5 lou5-pok8 pa3-chiam3 chit8 khau2 chui2-chiN2, A-pek-lah8-han2 ui7 chit e5 su7 hiam5 A-pi2-bi2-lek8.  26). A-pi2-bi2-lek8 kong2, Chi7-chui7 choe3 chit e5 tai7-chi3, goa2 m7-chai; li2 iah8 be7 u7 ka7 goa2 kong2, kau3 kin-a2-jit8 goa2 chiah thiaN-kiN3.  27). A-pek-lah8-han2 chiong iuN5 kap gu5 hou7 A-pi2-bi2-lek8; nng7-lang5 chiu7 saN-kap lip8-iok.  28). A-pek-lah8-han2 chiong chhit chiah bu2 e5 iuN5-ko leng7-goa7 pang3 ti7 chit8 sou2-chai7.  29). A-pi2-bi2-lek8 mng7 A-pek-lah8-han2 kong2, Li2 chiong chhit chiah bu2 e5 iuN5-ko leng7-goa7 pang3 ti7 chit8 sou2-chai7, si7 sim2-mih8 i3-su3?  30). In3 kong2, Li2 tioh8 tui3 goa2 e5 chhiu2 siu chi2 chhit chiah bu2 e5 iuN5-ko, choe3 goa2 khui chit khau2 chiN2 e5 cheng3-ku3.  31). Sou2-i2 mia5 hit sou2-chai7 kio3 Piat8-si7-pa, in-ui7 in nng7-lang5 ti7-hia u7 chiu3-choa7.
	32). In ti7 Piat8-si7-pa lip8-iok; A-pi2-bi2-lek8 chiu7 kap i e5 kun-tiuN2 Hui-kok khi2-sin to3--khi3 Hui-li7-su7 toe7.  33). A-pek-lah8-han2 ti7 Piat8-si7-pa chai chit8 chang5 sui5-si-liu2 chhiu7; koh ti7-hia kiu5-kio3 Ia5-ho5-hoa eng2-eng2 ti7-teh Siong7-te3 e5 mia5.  34). A-pek-lah8-han2 ti7 Hui-li7-su7 lang5 e5 toe7 kia3-ku choe7-choe7 jit8.

[22]	Chiah e5 tai7-chi3 i2-au7, Siong7-te3 chhi3 A-pek-lah8-han2, kio3 i kong2, A-pek-lah8-han2; i in3 kong2, Goa2 ti7-chia.  2). Siong7-te3 kong2, Li2 toa3 li2 e5 kiaN2, chiu7-si7 li2 tok8-siN e5 kiaN2, li2 sou2 thiaN3 e5 I2-sat, khi3 Mou5-li7-a e5 toe7, Goa2 sou2 beh chi2-si7 li2 e5 soaN; ti7-hia chiong i hian3-choe3 sio-che3.  3). A-pek-lah8-han2 thau3-cha2 khi2--lai5, pi7-pan7 lu5, toa3 i e5 nng7 e5 siau3-lian5 lang5, kap i e5 kiaN2 I2-sat; iah8 phoa3 sio-che3 e5 chha5; chiu7 khi2-sin khi3 Siong7-te3 sou2 chi2-si7 i e5 toe7.  4). Kau3 te7-saN jit8, A-pek-lah8-han2 kiah8-bak8 hng7-hng7 khoaN3 hit e5 sou2-chai7.  5). A-pek-lah8-han2 tui3 i e5 siau3-lian5 lang5 kong2, Lin2 kap lu5 tiam3 chia theng3-hau7, goa2 kap gin2-a2 khi3 hia keng3-pai3, chiu7 to3--lai5 lin2 chia.  6). A-pek-lah8-han2 chiong sio-che3 e5 chha5 he7 ti7 i e5 kiaN2 I2-sat e5 sin-chiuN7, ka-ki7 e5 chhiu2 kiah8 he2 kap to; tui3 hit-tiap8 nng7-lang5 saN-kap kiaN5.  7). I2-sat ka7 i e5 lau7-pe7 A-pek-lah8-han2 kong2, Pe7 ah; i kong2, Goa2 e5 kiaN2, goa2 ti7-chia.  I kong2, Li2 khoaN3, he2 kap chha5 long2 u7; chong2-si7 sio-che3 e5 iuN5-a2 ti7 tah-loh8?  8). A-pek-lah8-han2 kong2, Goa2 e5 kiaN2, Siong7-te3 beh ka-ki7 pi7-pan7 sio-che3 e5 iuN5-a2; tui3 hit-tiap8 nng7-lang5 saN-kap kiaN5.
	9). In kau3 Siong7-te3 chi2-si7 i e5 sou2-chai7; A-pek-lah8-han2 ti7-hia khi2 toaN5, chiong chha5 pai5-ho2, pak8 i e5 kiaN2 I2-sat, he7 ti7 toaN5--nih e5 chha5-teng2.  10). A-pek-lah8-han2 chiu7 chhun-chhiu2 kiah8-to, beh thai5 i e5 kiaN2.  11). Ia5-ho5-hoa e5 su3-chia2 tui3 thiN kio3 i kong2, A-pek-lah8-han2, A-pek-lah8-han2; i in3 kong2, Goa2 ti7-chia.  12). Su3-chia2 kong2, Li2 m7-thang ti7 chit e5 gin2-a2 e5 sin-chiuN7 he7-chhiu2, iah8 m7-thang tui3 i chaiN2-iuN7 choe3; in-ui7 goa2 taN chai li2 si7 keng3-ui3 Siong7-te3, iah8 bo5 chiong li2 e5 kiaN2, chiu7-si7 li2 tok8-siN--e5, lau5--teh, m7-hou7 goa2.  13). A-pek-lah8-han2 kiah8-bak8 khoaN3, khoaN3-kiN3 au7-bin7 u7 chit8 chiah iuN5-kang2, kak tiN5 ti7 kui-pho7 e5 chhiu7-a2; A-pek-lah8-han2 chiu7 khi3 liah8 hit chiah iuN5-kang2 lai5, hian3 choe3 sio-che3, lai5 thoe3 i e5 kiaN2.  14). A-pek-lah8-han2 mia5 hit e5 sou2-chai7 kio3 Ia5-ho5-hoa-i2-lek8; kau3 kin-a2-jit8 lang5 iau2 teh kong2, Ti7 Ia5-ho5-hoa e5 soaN beh pi7-pan7.  15). Ia5-ho5-hoa e5 su3-chia2 te7-ji7 pai2 tui3 thiN kio3 A-pek-lah8-han2 kong2,  16). Ia5-ho5-hoa kong2, Li2 i2-keng kiaN5 chit e5 su7, bo5 lau5 li2 e5 kiaN2, chiu7-si7 li2 tok8-siN e5 kiaN2, Goa2 chiu7 ki2 ka-ki7 chiu3-choa7 kong2,  17). Goa2 su3-hok beh su3-hok li2, ke-thiN beh ke-thiN li2 e5 hou7-e3, chhin-chhiuN7 thiN-teng2 e5 chhiN, hai2-piN e5 soa; li2 e5 hou7-e3 beh tit-tioh8 chiah e5 tui3-tek8 e5 koan-ai3.  18). Koh toe7-chiuN7 ban7-pang beh in-ui7 li2 e5 hou7-e3 tit-tioh8 hok-khi3; in-ui7 li2 thiaN-than3 Goa2 e5 oe7.  19). Tui3 hit-tiap8 A-pek-lah8-han2 to3--lai5 i hiah e5 siau3-lian5 lang5 hia; in chiu7 saN-kap khi2-sin khi3 Piat8-si7-pa.  A-pek-lah8-han2 chiu7 tiam3 ti7 Piat8-si7-pa.
	20). Chiah e5 tai7-chi3 liau2-au7, u7 lang5 ka7 A-pek-lah8-han2 kong2, Bit8-ka ka7 li2 e5 sio2-ti7 Na2-hok8 siN-kiaN2;  21). toa7-e5 OU-su, sio2-ti7 Pou3-su, kap A-lan5 e5 lau7-pe7, Ki-bou2-li7;  22). kap Ki-siat, Hap-so2, Pit-tat8, Ek-lah8, Pi2-thou2-li7, (Pi2-thou2-li7 siN Li7-pek-ka).  23). Chi2 poeh-lang5 long2 si7 Bit8-ka ka7 A-pek-lah8-han2 e5 sio2-ti7 Na2-hok8 siN--e5.  24). Na2-hok8 e5 soe3-i5, mia5 Liu5-ma2, siN The5-pat, Ka-ham5, Tha-hat, kap Ma2-ka.

[23]	Sat-lah8 hiong2-siu7 chit8-pah ji7-chap8-chhit he3; che si7 Sat-lah8 it-seng e5 ni5-he3.  2). Sat-lah8 si2 ti7 Ka-lam5 toe7 e5 Ki-liat8-a-pa, chiu7-si7 Hi-pek-lun5; A-pek-lah8-han2 lai5, ui7-tioh8 Sat-lah8 ai-siong thi5-khau3.  3). Au7-lai5 A-pek-lah8-han2 tui3 si2-lang5 e5 bin7-cheng5 khi2--lai5, ka7 Hek-lang5 kong2,  4). Goa2 ti7 lin2 tiong-kan si7 kia3-ku e5 chhut-goa7 lang5; kiu5 lin2 ti7-chia hou7 goa2 chit8 e5 sou2-chai7 choe3 thiong2-toe7, thang bai5-chong3 goa2 e5 si2-lang5, hou7 goa2 bo5 koh khoaN3-kiN3 i.  5). Hek-lang5 in3 A-pek-lah8-han2, ka7 i kong2,  6). Goa2 e5 chu2, chhiaN2 thiaN; li2 ti7 goan2 tiong-kan choe3 Siong7-te3 e5 bok8-pek; chhut-chai7 li2 ti7 goan2 e5 thiong2-toe7-lai7 keng2 te7-it-ho2--e5, lai5 bai5-chong3 li2 e5 si2-lang5; goan2 bo5 chit8-lang5 m7 iong5-un2 li2 ti7 i e5 thiong2-toe7-lai7 bai5-chong3 li2 e5 si2-lang5.  7). A-pek-lah8-han2 khi2--lai5, tui3 hit sou2-chai7 e5 lang5, chiu7-si7 Hek-chok8, aN3-io.  8). Tui3 in kong2, Lin2 na7 u7 i3-su3 beh hou7 goa2 bai5-chong3 goa2 e5 si2-lang5, hou7 goa2 bo5 koh khoaN3-kiN3 i, chiu7 chhiaN2 thiaN goa2, thoe3 goa2 kiu5 So2-hat e5 kiaN2 I2-hut-lun5,  9). chiong i e5 chhan5-thau5 Bek8-pi2-lah8 e5 hiat8 hou7 goa2; i thang chiau3 chiok-giah8 e5 ke3-sou3 boe7 hou7 goa2; hou7 goa2 ti7 lin2 tiong-kan u7 giap8 thang choe3 bong7-toe7.  10). Tng-si5 I2-hut-lun5 che7 ti7 Hek-lang5 e5 tiong-kan; tui3 hit-tiap8 Hek-lang5 I2-hut-lun5 ti7 it-chhe3 jip8 i e5 siaN5-mng5 e5 Hek-lang5 e5 bin7-cheng5, in3 A-pek-lah8-han2, kong2,  11). M7-bian2, goa2 e5 chu2 thiaN goa2; goa2 beh sang3 li2 hit khu chhan5, lian5 hit lai7-bin7 e5 hiat8 iah8 hou7 li2; ti7 goa2 tang5-chok8 e5 lang5 e5 bin7-cheng5, goa2 hou7 li2, thang bai5-chong3 li2 e5 si2-lang5.  12). A-pek-lah8-han2 chiu7 ti7 hit sou2-chai7 e5 peh-siN3 e5 bin7-cheng5 aN3-io;  13). ti7 hit sou2-chai7 peh-siN3 e5 bin7-cheng5, tui3 I2-hut-lun5 kong2, Li2 na7 kheng2, chhiaN2 thiaN goa2; goa2 beh chiong chhan5 e5 ke3-chiN5 hou7 li2, li2 tioh8 siu; hou7 goa2 thang ti7-hia bai5-chong3 goa2 e5 si2-lang5.  14). I2-hut-lun5 in3 A-pek-lah8-han2 kong2,  15). Goa2 e5 chu2, chhiaN2 thiaN goa2; chhan5 tat8-tit gun5 si3-pah sia3-khek-lek8, ti7 li2 goa2 e5 tiong-kan, beh sng3 sim2-mih8? choe3 li2 bai5-chong3 li2 e5 si2-lang5.  16). A-pek-lah8-han2 thiaN I2-hut-lun5 e5 oe7, chiau3 i ti7 Hek-lang5 e5 bin7-cheng5 sou2 kong2--e5, chiong boe2-boe7 thong-eng7 e5 gun5, pheng5 si3-pah sia3-khek-lek8 hou7 I2-hut-lun5.
	17). Tui3 hit-tiap8 I2-hut-lun5 e5 chhan5, ti7 Bek8-pi2-lah8, Ban7-li7 e5 thau5-cheng5; hit khu chhan5 kap hi2 lai7-bin7 e5 hiat8, kap chhan5-lai7 i2-kip8 si3-ui5 it-chhe3 e5 chhiu7-bak8,  18). ti7 Hek-chok8 lang5 kap it-chhe3 jip8 i e5 siaN5-mng5 e5 lang5 e5 bin7-cheng5, long2 tiaN7-tioh8 kui hou7 A-pek-lah8-han2 choe3 giap8.  19).  Au7-lai7 A-pek-lah8-han2 chiong i e5 bou2 Sat-lah8 bai5-chong3 ti7 Ka-lam5 toe7 Ban7-li7 thau5-cheng5 e5 Bek8-pi2-lah8 chhan5--nih e5 hiat8; Ban7-li7 chiu7-si7 Hi-pek-lun5.  20). Tui3 an2-ni hit khu chhan5 kap chhan5--nih e5 hiat8, tui3 Hek-lang5 tiaN7-tioh8 kui hou7 A-pek-lah8-han2 choe3 giap8, lai5 choe3 bong7-toe7.

[24]	A-pek-lah8-han2 he3-siu7 tng5, ni5-lau7; Ia5-ho5-hoa ti7 it-chhe3 e5 su7 long2 su3-hok hou7 A-pek-lah8-han2.  2). A-peh-lah8-han2 tui3 i ke-lai7 koan2-li2 choan5-giap8 e5 lau7 lou5-pok8 kong2, ChhiaN2 chiong li2 e5 chhiu2 he7 ti7 goa2 e5 toa7-thui2-e7,  3). goa2 beh kah li2 ki2 Ia5-ho5-hoa, chiu7-si7 thiN e5 Siong7-te3, toe7 e5 Siong7-te3, lai5 chiu3-choa7, goa2 khia7-khi2 Ka-lam5 lang5 e5 tiong-kan, li2 m7-thang ka7 goa2 e5 kiaN2 chhoa7 in e5 cha-bou2-kiaN2 choe3 bou2.  4). Li2 tioh8 khi3 goa2 e5 pun2-toe7 pun2-chok8, ka7 goa2 e5 kiaN2 I2-sat chhoa7 chit8 e5 bou2.  5). Lou5-pok8 in3 i kong2, Siat-su2 cha-bou2-gin2-a2 m7-kheng2 te3 goa2 lai5 chit sou2-chai7, goa2 chiu7 tioh8 chiong li2 e5 kiaN2 toa3 to3--khi3 li2 sou2 tui3 hia chhut-lai5 e5 toe7 mah?  6). A-pek-lah8-han2 ka7 i kong2, Li2 tioh8 kin2-sin7, m7-thang chhoa7 goa2 e5 kiaN2 to3--khi3 hia;  7). thiN e5 Siong7-te3, Ia5-ho5-hoa, bat chhoa7 goa2 li7-khui lau7-pe7 e5 ke, kap pun2-chok8 e5 toe7, tui3 goa2 kong2-oe7, iah8 tui3 goa2 chiu3-choa7 kong2, Goa2 beh chiong chit e5 toe7 siuN2-su3 li2 e5 hou7-e3; I beh chhe I e5 su3-chia2 ti7 li2 e5 bin7-cheng5; li2 chiu7 thang tui3 hia ka7 goa2 e5 kiaN2 chhoa7 chit8 e5 bou2.  8). Siat-su2 cha-bou2-gin2-a2 m7-kheng2 te3 li2 lai5, goa2 kah li2 chiu3 e5 choa7 chiu7 kap li2 bo5 kan-siap8; tok8-tok8 m7-thang toa3 goa2 e5 kiaN2 to3--khi3 hia.  9). Lou5-pok8 chiu7 chiong i e5 chhiu2 he7 ti7 chu2-lang5 A-pek-lah8-han2 e5 toa7-thui2-e7; ui7-tioh8 chit e5 su7 tui3 i chiu3-choa7.
	10). Hit e5 lou5-pok8 tui3 i chu2-lang5 e5 lok8-to5-tiong, chhu2 chap8-chiah lok8-to5, soa3 toa3 i chu2-lang5 tak8-iuN7 e5 chai5-po2; khi2-sin khi3 Bi2-sou2-pho-tai7-bi2, kau3 Na2-hok8 e5 siaN5.  11). Jit8 beh am3, cheng3 cha-bou2-gin2-a2 chhut-lai5 chhiuN7 chui2; i chiu7 hou7 lok8-to5 kui7 ti7 siaN5-goa7 e5 chiN2-piN.  12). I kong2, Goa2 e5 chu2-lang5 A-pek-lah8-han2 e5 Siong7-te3 Ia5-ho5-hoa ah, kiu5 Li2 si-un hou7 goa2 e5 chu2-lang5 A-pek-lah8-han2, hou7 goa2 kin-a2-jit8 u7 ho2 cho-gu7.  13). Goa2 taN khia7 ti7 chiN2-piN, siaN5-lai7 lang5 e5 cha-bou2-gin2-a2 teh chhut-lai5 chhiuN7 chui2;  14). goa2 beh tui3 chit8 e5 cha-bou2-gin2-a2 kong2, ChhiaN2 pang3-loh8 li2 e5 chui2-pan5, hou7 goa2 lim chui2; i na7 kong2, ChhiaN2 lim, goa2 iah8 beh hou7 li2 e5 lok8-to5 lim; goan7 hit e5 cha-bou2-gin2-a2 si7 Li2 sou2 tiaN7-tioh8 hou7 li2 e5 lou5-pok8 I2-sat choe3-bou2; an2-ni, goa2 chiu7 chai Li2 si-un hou7 goa2 e5 chu2-lang5.  15). Oe7 iau2 kong2 be7 soah, Li7-pek-ka keng-thau5 pe7 chui2-pan5 chhut-lai5, i si7 Pi2-thou2-li7 siN--e5; Pi2-thou2-li7 si7 A-pek-lah8-han2 e5 sio2-ti7 Na2-hok8 e5 bou2 Bit8-ka e5 kiaN2.  16). Hit e5 cha-bou2-gin2-a2 bin7-mau7 kek8-ki5 sui2, iau2 si7 chai7-sek-lu2, iah8 be7-bat u7 lang5 chhin-kun7 i; i loh8-khi3 chiN2-piN, chhiuN7-moa2 i e5 pan5 chiu7 khi2-lai5.  17). Lou5-pok8 chau2 chin3-cheng5 ngia5-chih i kong2, Kiu5 li2 chiong pan5-lai7 e5 chui2 tam7-poh8-a2 goa2 lim.  18). Cha-bou2-gin2-a2 kong2, Goa2 e5 chu2, chhiaN2 lim; chiu7 koaN2-kin2 pang3 chui2-pan5 loh8-lai5, khoa3 ti7 chhiu2--nih, hou7 i lim.  19). Hou7 i lim beng5-pek8, koh kong2, Goa2 iah8 beh ka7 li2 e5 lok8-to5 chhiuN7 chui2, hou7 in lim kau3-giah8.  20). I chiu7 koaN2-kin2 chiong pan5-lai7 e5 chui2 piaN3 ti7 cho5--nih; koh chau2 kau3 chiN2--nih chhiuN7 chui2 chiu7 ka7 i sou2 u7 e5 lok8-to5 chhiuN7.  21). Hit e5 lang5 chu3-bak8 khoaN3--i, tiam7-tiam7 bo5 kong2-oe7, ai3 chai Ia5-ho5-hoa siuN2-su3 i sun7-su7 e5 lou7 a2-bo5.  22). Lok8-to5 lim beng5-pek8, hit-lang5 chiu7 theh8 chit8 e5 kim-khoan5, tang7 poaN3 sia3-khek-lek8, nng7 e5 kim chhiu2-khoan5, tang7 chap8 sia3-khek-lek8 hou7 hit e5 cha-bou2-gin2-a2;  23). kong2, Li2 si7 chi7-chui7 e5 cha-bou2-kiaN2? chhiaN2 ka7 goa2 kong2; lin2 lau7-pe7 e5 ke, u7 sou2-chai7 thang hou7 goan2 hioh a2-bo5?  24). I chiu7 ka7 i kong2, Goa2 si7 Bit8-ka tui3 Na2-hok8 sou2 siN e5 kiaN2, Pi2-thou2-li7 e5 cha-bou2-kiaN2.  25). I koh tui3 i kong2, Goan2 u7 chhau2-liau7 bi2-niu5 chhiong-chiok; iah8 u7 sou2-chai7 thang hioh.  26). Hit-lang5 chiu7 aN3-thau5 keng3-pai3 Ia5-ho5-hoa, kong2,  27). Tioh8 o-lo2 goa2 e5 chu2 A-pek-lah8-han2 e5 Siong7-te3 Ia5-ho5-hoa; I eng7 chu5-ai3 seng5-sit8 khoan2-thai7 goa2 e5 chu2-lang5, long2 bo5 theng5-chi2; lun7-kau3 goa2, Ia5-ho5-hoa ti7 lou7-chiuN7 in2-chhoa7 goa2 kau3 goa2 e5 chu2-lang5 hiaN-ti7 e5 ke.  28). Cha-bou2-gin2-a2 chau2 to3--khi3, chiau3 chiah e5 oe7 ka7 in lau7-bu2 thong-ke e5 lang5 kong2.  29). Li7-pek-ka u7 chit8 e5 hiaN, mia5 kio3 Lah8-pan, i chhut-khi3 khi3 chiN2-piN, chiu7-kun7 hit-lang5.  30). I khoaN3-kiN3 hit e5 khoan5, koh khoaN3-kiN3 chhiu2-khoan5 ti7 in sio2-be7 e5 chhiu2; iah8 thiaN-kiN3 in sio2-be7 Li7-pek-ka e5 oe7, kong2, Hit-lang5 tui3 goa2 kong2 an2-ni, an2-ni; i chiu7 khi3 hit-lang5 hia, khoaN3-kiN3 hit-lang5 iau2 khia7 ti7 lok8-to5 piN, oa2-kun7 chui2-chiN2.  31). Chiu7 ka7 i kong2, Li2 chit e5 tit-tioh8 Ia5-ho5-hoa su3-hok--e5, chhiaN2 jip8--lai5, siaN2-su7 khia7 ti7 goa7-bin7? Goa2 i2-keng pi7-pan7 chhu3, kap lok8-to5 e5 sou2-chai7.  32). Hit-lang5 chiu7 jip8 i e5 chhu3, i chiu7 thau2 lok8-to5 sou2 chai3-e5, koh eng7 chhau2-liau7 bi2-niu5 chhi7 lok8-to5; phang5 chui2 hou7 hit-lang5 i2-kip8 kun-te3 e5 lang5 soe2 kha.  33). Chiong chiah8-mih8 pai5 ti7 i e5 bin7-cheng5, hou7 i chiah8; chong2-si7 i kong2, Goa2 bo5 beh chiah8, theng3-hau7 goa2 kong2-beng5 goa2 e5 su3-beng7.  Lah8-pan kong2, ChhiaN2 li2 kong2.  34). I chiu7 kong2, Goa2 si7 A-pek-lah8-han2 e5 lou5-pok8.  35). Ia5-ho5-hoa toa7-toa7 su3-hok ti7 goa2 e5 chu2-lang5, hou7 i heng-ong7, koh hou7 i iuN5, gu5, gun5, kim, lou5-pok8, lu2-pi7, lok8-to5 kap lu5.  36). Goa2 e5 chu2-lang5 e5 bou2 Sat-lah8, ni5-lau7 e5 si5, ka7 goa2 e5 chu2-lang5 siN chit8 e5 kiaN2; goa2 e5 chu2-lang5 iah8 chiong it-chhe3 sou2-u7--e5 hou7 chit e5 kiaN2.  37). Goa2 e5 chu2-lang5 kah goa2 chiu3-choa7 kong2, Goa2 khia7-khi2 Ka-lam5 lang5 e5 toe7, li2 m7-thang ka7 goa2 e5 kiaN2 chhoa7 in e5 cha-bou2-kiaN2 choe3 bou2.  38). Li2 tioh8 khi3 goa2 e5 lau7-pe7 e5 ke, goa2 pun2-chok8 hia, ka7 goa2 e5 kiaN2 chhoa7 chit8 e5 bou2.  39). Goa2 tui3 goa2 e5 chu2-lang5 kong2, KiaN-liau2 cha-bou2-gin2-a2 m7-kheng2 te3 goa2 lai5.  40). I chiu7 ka7 goa2 kong2, Goa2 sou2 hok8-sai7 e5 Ia5-ho5-hoa beh chhe I e5 su3-chia2 kap li2 saN-kap khi3, hou7 li2 sun7-su7 e5 lou7, li2 chiu7 thang tui3 goa2 e5 chong-chok8, goa2 e5 pe7 e5 ke, ka7 goa2 e5 kiaN2 chhoa7 chit8 e5 bou2;  41). tok8-tok8 ai3 li2 kau3 goa2 pun2-chok8 hia, goa2 kah li2 sou2 chiu3 e5 choa7, chiu7 kap li2 bo5 kan-giap8; in na7 m7 hou7 li2, goa2 kah li2 chiu3 e5 choa7, iah8 kap li2 bo5 kan-siap8.  42). Kin-a2-jit8 goa2 kau3 chiN2-piN, kong2, Goa2 e5 chu2-lang5 A-pek-lah8-han2 e5 Siong7-te3 Ia5-ho5-hoa ah, Li2 na7 hou7 goa2 sou2 kiaN5 e5 lou7 sun7-su7;  43). goa2 taN khia7 ti7 chui2-chiN2-piN, tui3 chit8 e5 chhut-lai5 chhiuN7 chui2 e5 cha-bou2-gin2-a2 kong2, ChhiaN2 li2 chiong li2 pan5--nih e5 chui2 tam7-poh8 hou7 goa2 lim;  44). i na7 kong2, Choe3 li2 lim, goa2 iah8 beh ka7 li2 e5 lok8-to5 chhiuN7 chui2; goan7 hit e5 cha-bou2-gin2-a2 choe3 Ia5-ho5-hoa sou2 tiaN7-tioh8 hou7 goa2 e5 chu2-lang5 e5 kiaN2 choe3 bou2--e5.  45). Goa2 sim-lai7 e5 oe7 iau2 kong2 be7 liau2, Li7-pek-ka chiu7 chhut-lai5, keng-thau5-teng2 pe7 chui2-pan5; loh8-khi3 chiN2-piN chhiuN7 chui2; goa2 chiu7 ka7 i kong2, ChhiaN2 li2 hou7 goa2 lim.  46). I chiu7 koaN2-kin2 tui3 keng-thau5-teng2 pang3-loh8 chui2-pan5, kong2, ChhiaN2 lim, goa2 iah8 hou7 li2 e5 lok8-to5 lim; goa2 chiu7 lim, i iah8 hou7 goa2 e5 lok8-to5 lim.  47). Goa2 koh mng7 i kong2, Li2 si7 chi7-chui7 e5 cha-bou2-kiaN2? I in3 kong2, Goa2 si7 Bit8-ka tui3 Na2-hok8 sou2 siN e5 kiaN2, Pi2-thou2-li7, e5 cha-bou2-kiaN2; goa2 chiu7 chiong khoan5 koa3 ti7 i e5 phiN7, chhiu2-khoan5 koa3 ti7 i e5 chhiu2.  48). Goa2 chiu7 aN3-thau5 pai3 Ia5-ho5-hoa, o-lo2 goa2 e5 chu2 A-pek-lah8-han2 e5 Siong7-te3 Ia5-ho5-hoa; in-ui7 I chhoa7 goa2 kiaN5 tu2-ho2 e5 lou7, hou7 goa2 tit-tioh8 goa2 e5 chu2 e5 sio2-ti7 e5 cha-bou2-sun lai5 hou7 i e5 kiaN2.  49). TaN lin2 na7 beh eng7 chu5-ai3 seng5-sit8 khoan2-thai7 goa2 e5 chu2-lang5, chiu7 ka7 goa2 kong2; na7 m7, iah8 ka7 goa2 kong2; hou7 goa2 ho2 thang ng3-cho2 a2-si7 ng3-iu7.  50). Lah8-pan kap Pi2-thou2-li7 in3 kong2, Tai7-chi3 chhut ti7 Ia5-ho5-hoa, goan2 boe7-oe7 tui3 li2 kong2 ho2 a2 phaiN2.  51). Li2 khoaN3, Li7-pek-ka ti7 li2 e5 bin7-cheng5, thang chiong i chhoa7--khi3, hou7 li2 e5 chu2-lang5 e5 kiaN2 choe3 bou2, chiau3 Ia5-ho5-hoa sou2 kong2.  52). A-pek-lah8-han2 e5 lou5-pok8 thiaN-kiN3 in chiah e5 oe7, chiu7 ng3 Ia5-ho5-hoa phak ti7 toe7--nih.  53). Hit-tiap8 lou5-pok8 theh8-chhut gun5-khi3 kim-khi3 kap i-hok8 sang3 Li7-pek-ka; koh chiong po2-mih8 sang3 i e5 hiaN kap i e5 lau7-bu2.  54). Lou5-pok8 kap te3 i e5 lang5 lim-chiah8 hioh-mi5; thau3-cha2 khi2-lai5, chiu7 kong2, ChhiaN2 chhe goa2 to3-khi3 goa2 e5 chu2-lang5 hia.  55). Li7-pek-ka e5 hiaN kap i e5 lau7-bu2 kong2, Iong5-un2 cha-bou2-gin2-a2 kap goan2 tiam3 kui2-jit8, siang7-chio2 chap8-jit8, jian5-au7 i thang khi3.  56). I tui3 in kong2, M7-thang chou2-tong3 goa2, Ia5-ho5-hoa i2-keng hou7 goa2 sun7-su7 e5 lou7; chhiaN2 chhe goa2 khi3, hou7 goa2 to3-khi3 goa2 e5 chu2-lang5 hia.  57). In kong2, Goan2 kio3 cha-bou2-gin2-a2 lai5, tham3 i e5 oe7-i3.  58). Chiu7 kio3 Li7-pek-ka lai5, mng7 i kong2, Li2 beh kap chit-lang5 khi3 mah? i kong2, Goa2 beh khi3.  59). In chiu7 chhe sio2-be7 Li7-pek-ka, kap i e5 leng-bu2, kap A-pek-lah8-han2 e5 lou5-pok8, i2-kip8 te3 i e5 lang5 khi3.  60). In chiu7 ka7 Li7-pek-ka chiok-hok, tui3 i kong2, Goan2 sio2-be7 ah, goan7 li2 choe3 chheng-ban7 lang5 e5 lau7-bu2, goan7 li2 e5 hou7-e3 tit-tioh8 tui3-tek8 e5 koan-ai3.  61). Li7-pek-ka kap i e5 lu2-pi7 khi2-lai5 khia5 lok8-to5, te3 hit e5 lang5; lou5-pok8 chiu7 chhoa7 Li7-pek-ka khi3.
	62). I2-sat khia7-khi2 ti7 Lam5-toe7, hit-si5 tui3 Pi2-jiN2-lah8-hai2-lai5 e5 lou7 lai5.  63). Jit8 beh am3, I2-sat chhut-lai5 ti7 chhan5--nih, cheng7-cheng7 teh siuN7, kiah8-bak8 chit8-e7 khoaN3, khoaN3-kiN3 lok8-to5 lai5.  64). Li7-pek-ka khoaN3-kiN3 I2-sat, chiu7 tui3 lok8-to5 loh8-lai5.  65). Mng7 hit e5 lou5-pok8 kong2, Ti7 chhan5--nih kiaN5-lai5 ngia5-chih lan2--e5 si7 chi7-chui7? Lou5-pok8 kong2, Si7 goa2 e5 chu2-lang5.  Li7-pek-ka chiu7 theh8 phe3 ka-ki7 ta3.  66). Lou5-pok8 chiong sou2 choe3 it-chhe3 e5 su7, ka7 I2-sat kong2.  67). I2-sat chiu7 khan Li7-pek-ka jip8 i e5 lau7-bu2 Sat-lah8 e5 pou3-piN5, chhoa7 i choe3 bou2; koh chin thiaN3 i.  I2-sat tui3 lau7-bu2 si2-au7, kau3 chit-tiap8 chiah tit-tioh8 an-ui3.

[25]	A-pek-lah8-han2 koh chhoa7 chit8 e5 bou2, mia5 kio3 Ki-thou2-lah8.  2). Ki-thou2-lah8 ka7 i siN Sim-lan5, Iok-san, Bi2-tan3, Bi2-tian5, I-si-pa, Su-a.  3). Iok-san siN Si7-pa kap Ti2-tan3.  Ti2-tan3 e5 kiaN2-sun si7 A-su-li7 chok8, Li7-tou-si7 chok8, kap Li7-ou-bi2 chok8.  4). Bi2-tian5 e5 kiaN2 si7 I2-hoat, I2-hut, Hap-lok8, A-pi2-tai7, I2-lek8-tai7; chiah-e5 long2 si7 Ki-thou2-lah8 e5 kiaN2.  5). A-pek-lah8-han2 chiong it-chhe3 sou2-u7--e5 hou7 I2-sat.  6). A-pek-lah8-han2 chiong chai5-but2 pun hou7 i chiah e5 soe3-i5 e5 kiaN2; than3 i pun2-sin iau2 oah8 e5 si5, chhe in li7-khui i e5 kiaN2 I2-sat khi3 tang--si3, kau3 tang-peng5 e5 toe7.  7). A-pek-lah8-han2 it-seng e5 ni5-jit8 si7 chit8-pah chhit-chap8 gou7 he3.  8). A-pek-lah8-han2 chiah8 tng5 he3-siu7, chiaN5-choe3 lau7-lang5, ni5-he3 moa2-chiok, tng7-khui3 si2, to3-chou2.  9). I e5 kiaN2 I2-sat, I2-sit8-ma2-li7, chiong i bai5-chong3 ti7 Bek8-pi2-lah8 e5 hiat8; chit e5 hiat8 ti7 Ban7-li7 e5 thau5-cheng5, Hek-lang5 So2-hat e5 kiaN2 I2-hut-lun5 e5 chhan5-tiong,  10). chiu7-si7 A-pek-lah8-han2 tui3 Hek-lang5 sou2 boe2 hit khu chhan5.  A-pek-lah8-han2 kap i e5 bou2 Sat-lah8 long2 bai5-chong3 ti7-hia.  11). A-pek-lah8-han2 si2 liau2-au7, Siong7-te3 su3-hok hou7 i e5 kiaN2 I2-sat; I2-sat oa2-kun7 Pi2-jiN2-lah8-hai2-lai5 khia7-khi2.
	12). A-pek-lah8-han2 e5 kiaN2 I2-sit8-ma2-li7 e5 se3-he7, ki3 ti7 e7-toe2:  I2-sit8-ma2-li7 chiu7-si7 Sat-lah8 e5 lu2-pi7 Ai-kip8 lang5 Ha7-kah tui3 A-pek-lah8-han2 sou2 siN--e5.  13). I2-sit8-ma2-li7 chiah e5 kiaN2 e5 mia5, chiau3 i e5 mia5-ji7 se3-he7, chhin-chhiuN7 e7-toe2:  I2-sit8-ma2-li7 e5 toa7-kiaN2 Ni5-pai5-iok; koh u7 Ki-tat8, A-tek-piat8, Bi2-pi2-sam;  14). Bi2-si-ma2, Tou7-ma2, Ma2-sat;  15). Hap-tai7, The5-ma2, I-tut8, Na2-hui-si, Ki-ti2-ma2;  16). chiah-e5 chiu7-si7 I2-sit8-ma2-li7 e5 kiaN2 e5 mia5; chiau3 in e5 hiuN-chhng iaN5-che7, choe3 chap8-ji7 chok8 e5 chok8-tiuN2.  17). I2-sit8-ma2-li7 it-seng e5 he3-siu7, chit8-pah saN-chap8 chhit; khui3-tng7 si2 chiu7 to3-chou2.  18). I e5 kiaN2-sun toa3 ti7 Hap-hui-lah8 kau3 Ai-kip8 thau5-cheng5 e5 Su-jiN2, beh khi3 A-sut8 e5 lou7; khia7-khi2 ti7 i cheng3 hiaN-ti7 e5 thau5-cheng5.
	19). A-pek-lah8-han2 e5 kiaN2 I2-sat e5 se3-he7, ki3 ti7 e7-toe2:  A-pek-lah8-han2 siN I2-sat;  20). I2-sat chhoa7 Li7-pek-ka choe3 bou2 e5 si5, tu2-a2 si3-chap8 he3.  I si7 Pa-tan3-a-lan5 toe7 e5 A-lan5 lang5 Pi2-thou2-li7 e5 cha-bou2-kiaN2, A-lan5 lang5 Lah8-pan e5 sio2-be7.  21). I2-sat in-ui7 i e5 bou2 bo5 siN-kiaN2, thoe3 i ki5-kiu5 Ia5-ho5-hoa; Ia5-ho5-hoa un2-chun2 i sou2 kiu5; i e5 bou2 Li7-pek-ka chiu7 hoai5-in7.  22). Gin2-a2 ti7 i e5 pak-lai7 saN-khoeh; i chiu7 kong2, Na7 si7 chit-khoan2, goa2 mih8-sai2 an2-ni? Chiu7 khi3 mng7 Ia5-ho5-hoa.  23). Ia5-ho5-hoa ka7 i kong2, Nng7-kok ti7 li2 pak-lai7, nng7-chok8 beh tui3 li2 e5 sin-khu chhut; chit-chok8 beh khah-kiong5 hit-chok8; si7-toa7-e5 beh hok8-sai7 si7-soe3-e5.  24). Seng-san2 e5 jit8-ki5 kau3, ko2-jian5 pak-lai7 si7 siang-siN--e5.  25). Thau5-chit8-e5 chhut-lai5--e5, sin-the2 ang5-ang5, thong sin-khu chhin-chhiuN7 phe5-a2-saN; chiu7 ka7 i ho7-mia5 choe3 I2-so3.  26). Te3-au7 i e5 sio2-ti7 koh chhut-lai5, i e5 chhiu2 khiN5 I2-so3 e5 kha-au7-tiN; chiu7 ka7 i ho7-mia5 kio3 Nga2-kok.  Nng7 e5 kiaN2 chhut-si3 e5 si5, I2-sat tu2-a2 lak8-chap8 he3.
	27). Nng7 e5 gin2-a2 chiam7-chiam7 toa7; I2-so3 gau5 phah-lah8, siong5-siong5 ti7 soaN-ia2; Nga2-kok choe3-lang5 thiam5-cheng7, siong5-siong5 toa3 pou3-piN5-lai7.  28). I2-sat thiaN3 I2-so3, in-ui7 siong5-siong5 chiah8 i e5 ia2-bi7. Li7-pek-ka thiaN3 Nga2-kok.  29). U7 chit8 jit8 Nga2-kok chu2-thng, I2-so3 tui3 soaN-ia2 to3-lai5, ia3-sian7 kau3-kek8.  30). I2-so3 tui3 Nga2-kok kong2, Goa2 chin ia3-sian7, kiu5 li2 eng7 chit e5 ang5 e5 thng hou7 goa2 chiah8; in-ui7 an2-ni I2-so3 iah8 mia5 kio3 I2-tong.  31). Nga2-kok kong2, Li2 kin-a2-jit8 eng7 toa7-kiaN2 e5 beng5-hun7 boe7 hou7 goa2.  32). I2-so3 kong2, Goa2 to beh si2 lah; chit e5 toa7-kiaN2 e5 beng5-hun7, tui3 ti7 goa2 u7 siaN2 li7-ek?  33). Nga2-kok kong2, Kin-a2-jit8 li2 tioh8 tui3 goa2 chiu3-choa7.  I chiu7 tui3 i chiu3-choa7, chiong toa7-kiaN2 e5 beng5-hun7 boe7 hou7 Nga2-kok.  34). Nga2-kok chiu7 chiong piaN2 kap ang5-tau7-thng hou7 I2-so3; i chiu7 lim-chiah8, khi2-lai5 choe3 i khi3; che chiu7-si7 I2-so3 khoaN3-khin toa7-kiaN2 e5 beng5-hun7.

[26]	A-pek-lah8-han2 e5 si5, thau5-chit8-pai2 ki-hng i2-au7, hit sou2-chai7 koh u7 ki-hng.  I2-sat chiu7 khi3 Ki-lah8-jiN2, kau3 Hui-li7-su7 e5 ong5 A-pi2-bi2-lek8 hia.  2). Ia5-ho5-hoa tui3 i chhut-hian7 kong2, Li2 m7-thang loh8-khi3 Ai-kip8, tioh8 toa3 ti7 Goa2 sou2 chi2-si7 li2 e5 toe7.  3). Li2 kia3-ku ti7 chit e5 toe7, Goa2 beh kap li2 ti7-teh, su3-hok li2; in-ui7 Goa2 beh chiong chiah e5 toe7 long2 hou7 li2, kap li2 e5 hou7-e3; Goa2 beh kian-kou3 Goa2 tui3 li2 e5 pe7 A-pek-lah8-han2 sou2 chiu3 e5 choa7.  4). Goa2 beh ke-thiN li2 e5 hou7-e3, chhin-chhiuN7 thiN--nih e5 chhiN hiah-choe7; koh beh chiong chiah e5 toe7 long2 hou7 li2 e5 hou7-e3; koh toe7-chiuN7 ban7-kok beh in-ui7 li2 e5 hou7-e3 tit-tioh8 hok-khi3.  5). Si7 in-ui7 A-pek-lah8-han2 thiaN Goa2 e5 oe7, siu2 Goa2 e5 hoan-hu3, Goa2 e5 beng7-leng7, Goa2 e5 lut8-le7, goa2 e5 hoat-tou7.  6). I2-sat khia7-khi2 Ki-lah8-jiN2 .  7). Hit sou2-chai7 e5 lang5 mng7 kau3 i e5 bou2; i chiu7 kong2, I si7 goa2 e5 sio2-be7; m7-kaN2 kong2, Si7 goa2 e5 bou2; sim-lai7 siuN7, KiaN-liau2 hit sou2-chai7 e5 lang5 ui7-tioh8 Li7-pek-ka e5 ian5-kou3 thai5 goa2; in-ui7 i bin7-mau7 chin sui2.  8). I ti7-hia i2-keng ku2, Hui-li7-su7 ong5, A-pi2-bi2-lek8, tui3 thang-a2 khoaN3; khoaN3-kiN3 I2-sat kap i e5 bou2 Li7-pek-ka teh kun2-chhio3.  9). A-pi2-bi2-lek8 kio3 I2-sat lai5, ka7 i kong2, I sit8-chai7 si7 li2 e5 bou2; li2 siaN2-su7 kong2, I si7 goa2 e5 sio2-be7? I2-sat kong2, Goa2 sim-lai7 siuN7, kiaN-liau2 goa2 ui7-tioh8 i lai5 si2.  10). A-pi2-bi2-lek8 kong2, Li2 tui3 goan2 sou2-choe3--e5 si7 sim2-mih8 su7? peh-siN3 e5 tiong-kan, hiam2-hiam2 u7 lang5 kap li2 e5 bou2 saN-kap khun3; li2 chiu7 hou7 goan2 ham7-loh8 choe7.  11). Tui3 hit-tiap8 A-pi2-bi2-lek8 chiu7 hoan-hu3 cheng3 peh-siN3 kong2, Hoan7-na7 khap8-tioh8 chit-lang5 kap i e5 bou2--e5, tiaN7-tioh8 beh hou7 i si2.
	12). I2-sat ti7 hit sou2-chai7 cheng3-choh, hit-ni5 tit-tioh8 pah-pe7; Ia5-ho5-hoa su3 i hok-khi3.  13). I chiu7 chiaN5-choe3 toa7, na2-ku2 na2-toa7, kau3 chiaN5-choe3 toa7 hu3-hou7.  14). I u7 iuN5-kun5 gu5-kun5, iah8 u7 choe7-choe7 lou5-pok8; Hui-li7-su7 lang5 chiu7 oan3-tou3 i.  15). Tng i e5 lau7-pe7 A-pek-lah8-han2 ti7-teh e5 jit8, i e5 lau7-pe7 e5 lou5-pok8 sou2 khui e5 chiN2, Hui-li7-su7 lang5 long2 ka7 i that--khi3, eng7 thou5 thun7-moa2.  16). A-pi2-bi2-lek8 ka7 I2-sat kong2, Li2 tioh8 li7-khui goan2 khi3, in-ui7 li2 pi2 goan2 cham2-jian5 khah kiong5-seng7.  17). I2-sat chiu7 li7-khui hia, ti7 Ki-lah8-jiN2 e5 soaN-kok tah pou3-piN5, tiam3 hia khia7-khi2.  18). Tng i e5 lau7-pe7 A-pek-lah8-han2 ti7-teh e5 jit8, sou2 khui hiah e5 chui2-chiN2, kau3 A-pek-lah8-han2 si2-au7, hou7 Hui-li7-su7 lang5 thun7--khi3; I2-sat teng5-chai3 ka7 i khui; iu5-goan5 chiau3 in lau7-pe7 sou2 ho7 e5 mia5 lai5 mia5 hiah e5 chiN2.  19). I2-sat e5 lou5-pok8 ti7 soaN-kok teh kut8, tu2-tioh8 chit8 e5 oah8-chui2 e5 chiN2.  20). Ki-lah8-jiN2 e5 bok8-chia2 kap I2-sat e5 bok8-chia2 saN-chiN, kong2, Chit e5 chui2 si7 goan2-e5.  I2-sat chiu7 ho7 hit e5 chiN2 e5 mia5 kio3 Ai-sek; in-ui7 in kap i saN-chiN.  21). In koh khui chit8 e5 chiN2, ui7 chit e5 chiN2 koh saN-chiN; chiu7 kio3 i e5 mia5 Se-the5-na2.  22). Li7-khui hia koh khui chit8 e5 chiN2; in bo5 ui7 chit e5 chiN2 koh saN-chiN; chiu7 ka7 i ho7 mia5 Li7-ho5-pek; si7 kong2, Ia5-ho5-hoa taN hou7 goan2 khui-khoah e5 toe7; goan2 beh ti7 chit e5 toe7 heng-ong7.
	23). I2-sat tui3 hia chiuN7-khi3 Piat8-si7-pa.  24). Hit-mi5 Ia5-ho5-hoa tui3 i chhut-hian7 kong2, Goa2 si7 li2 e5 lau7-pe7 A-pek-lah8-han2 e5 Siong7-te3, m7-bian2 kiaN; in-ui7 Goa2 kap li2 ti7-teh, beh su3-hok li2, hou7 li2 e5 hou7-e3 heng-ong7, long2 si7 ui7-tioh8 Goa2 e5 lou5-pok8 A-pek-lah8-han2 e5 ian5-kou3.  25). I chiu7 ti7-hia khi2 chit8 cho7 toaN5, kiu5-kio3 Ia5-ho5-hoa e5 mia5, ti7-hia tah i e5 pou3-piN5.  I2-sat e5 lou5-pok8 chiu7 ti7-hia khui chit8 e5 chiN2.
	26). A-pi2-bi2-lek8 kap i e5 peng5-iu2 A-hou7-sat i2-kip8 i e5 kun-tiuN2 Hui-kok, tui3 Ki-lah8-jiN2 lai5 kiN3--i.  27). I2-sat tui3 in kong2, Lin2 ki3-jian5 oan3-hun7 goa2, kah goa2 li7-khui lin2; taN siaN2-su7 lai5 goa2 chia?  28). In kong2, Goan2 beng5-beng5 khoaN3-kiN3 Ia5-ho5-hoa kap li2 ti7-teh, m7-tat8--tioh8 lan2 tiong-kan li2 goan2 chiu3-choa7, hou7 goan2 kap li2 lip8-iok;  29). li2 bo5 hai7 goan2, chhin-chhiuN7 goan2 be7-bat khap8-tioh8 li2, tok8-tok8 ho2 khoan2-thai7 li2, sang3 li2 an-jian5 to3-khi3; taN li2 si7 Ia5-ho5-hoa su3-hok--e5.  30). I2-sat chiu7 ui7 in siat ian5-siah8, in chiu7 chiah8 chiu7 lim.  31). Thau3-cha2 khi2-lai5, tai7-ke chiu3-choa7; I2-sat sang3 in khi2-sin, in chiu7 an-jian5 li7-khui i khi3.  32). Siang5 hit-jit8, I2-sat e5 lou5-pok8 lai5, chiong in khui-chiN2 e5 su7 thong-ti i; kong2, Goan2 tit-tioh8 chui2 lah.  33). I chiu7 kio3 hit e5 chiN2 e5 mia5 kio3 Si7-pa; sou2-i2 kau3 kin-a2-jit8 hit e5 siaN5 e5 mia5 kio3-choe3 Piat8-si7-pa.
	34). I2-so3 si3-chap8 he3 e5 si5, chhoa7 Hek-lang5 Pi2-li7 e5 cha-bou2-kiaN2 Iu5-tek, kap Hek-lang5 I2-lun5 e5 cha-bou2-kiaN2 Pa-sit8-boat choe3 bou2.  35). Chi2 nng7 e5 hu7-jin5-lang5 siong5-siong5 hou7 I2-sat kap Li7-pek-ka sim-lai7 toa7 iu-hun7.

[27]	I2-sat ni5-lau7, bak8-chiu hoe boe7 khoaN3-kiN3, chiu7 kio3 i e5 toa7-kiaN2 I2-so3 lai5, ka7 i kong2, Goa2 e5 kiaN2 ah; i in3 kong2, Goa2 ti7-chia.  2). Kong2, Goa2 taN lau7 lah, m7-chai tah-loh8 chit8-jit8 beh si2.  3). TaN kiah8 li2 e5 ke-si, chiu7-si7 chiN3-te7 kap keng, khi3 soaN--nih, ka7 goa2 phah-lah8,  4). chiau3 goa2 sou2 kah-i3 e5, chu2 hou7 i ho2 chu-bi7, phang5-lai5 hou7 goa2, goa2 thang chiah8; hou7 goa2 ti7 be7 si2 e5 tai7-seng ka7 li2 chiok-hok.  5). I2-sat ka7 i e5 kiaN2 I2-so3 kong2-oe7 e5 si5, Li7-pek-ka thiaN-kiN3.  I2-so3 khi3 soaN--nih beh phah-lah8, thang toa3 to3--lai5.  6). Li7-pek-ka chiu7 tui3 i e5 kiaN2 Nga2-kok kong2, Li2 khoaN3, goa2 thiaN-kiN3 lin2 lau7-pe7 ka7 li2 e5 hiaN I2-so3 kong2,  7). Li2 chiong ia2-siu3 ka7 goa2 toa3--lai5, ka7 goa2 chu2 hou7 i ho2 chu-bi7, hou7 goa2 chiah8; goa2 beh ti7 be7 si2 e5 tai7-seng, ti7 Ia5-ho5-hoa e5 bin7-cheng5 ka7 li2 chiok-hok.  8). TaN goa2 e5 kiaN2, li2 tioh8 thiaN goa2 e5 oe7, chiau3 goa2 sou2 hoan-hu3 li2--e5.  9). Li2 khi3 iuN5-kun5 hia, ka7 goa2 liah8 nng7 chiah pui5 e5 soaN-iuN5-a2 lai5; goa2 beh ka7 li2 e5 lau7-pe7 chu2 ho2 e5 bi7-sou3, chiau3 i sou2 kah-i3--e5.  10). Li2 phang5--khi3 lin2 lau7-pe7 hia, hou7 i chiah8; hou7 i ti7 be7 si2 e5 tai7-seng ka7 li2 chiok-hok.  11). Nga2-kok tui3 i e5 lau7-bu2 Li7-pek-ka kong2, M7-ku2 goa2 e5 hiaN I2-so3 sin-khu u7 mng5, goa2 si7 kng-kut8.  12). Siat-su2 goa2 e5 lau7-pe7 bong-tioh8 goa2, beh khoaN3 goa2 choe3 khi-phian3 lang5--e5, goa2 chiu7 chio chiu3-chou2; bo5 tit-tioh8 chiok-hok.  13). I e5 lau7-bu2 kong2, Goa2 e5 kiaN2 ah, li2 chio e5 chiu3-chou2 kui ti7 goa2; choe3 li2 thiaN goa2 e5 oe7, khi3 liah8 lai5 hou7 goa2.  14). I chiu7 khi3 liah8 lai5 hou7 i e5 lau7-bu2; lau7-bu2 chiu7 chu2 ho2 e5 chu-bi7, chiau3 lau7-pe7 sou2 kah-i3--e5.  15). Li7-pek-ka koh hiahN toa7-kiaN2 I2-so3 siu ti7 i ke-lai7 e5 sui2-saN, ka7 i e5 soe3-kiaN2 Nga2-kok chheng7.  16). Koh eng7 soaN-iuN5-a2 phe5 pau Nga2-kok e5 chhiu2, kap i am7-kun2 kng-kut8 e5 ui7.  17). Chiu7 chiong sou2 chu2 e5 ho2 chu-bi7 kap piaN2, he7 ti7 i e5 kiaN2 Nga2-kok e5 chhiu2.  18). Nga2-kok kau3 in lau7-pe7 hia, kong2, Goa2 e5 pe7 ah; i kong2, Goa2 ti7-chia; goa2 e5 kiaN2, li2 si7 chi7-chui7?  19). Nga2-kok tui3 i e5 lau7-pe7 kong2, Goa2 si7 li2 e5 toa7-kiaN2 I2-so3; goa2 i2-keng chiau3 li2 sou2 hoan-hu3 goa2--e5 khi3 kiaN5; chhiaN2 li2 khi2-lai5 che7, chiah8 goa2 sou2 phah-tioh8--e5, ho2 thang ka7 goa2 chiok-hok.  20). I2-sat tui3 i e5 kiaN2 kong2, Goa2 e5 kiaN2, li2 chaiN2-iuN7 chiah khoai3 tit-tioh8? I kong2, In-ui7 li2 e5 Siong7-te3 Ia5-ho5-hoa hou7 goa2 ho2 cho-gu7 lai5 tit-tioh8.  21). I2-sat ka7 Nga2-kok kong2, Goa2 e5 kiaN2 ah, li2 kun7-oa2--lai5, goa2 beh bong li2, khoaN3 li2 chin-chiaN3 si7 goa2 e5 kiaN2 I2-so3, a2 m7-si7.  22). Nga2-kok chiu7 oa2-kun7 i e5 lau7-pe7 I2-sat; i chiu7 bong i kong2, SiaN, si7 Nga2-kok e5 siaN; chhiu2, si7 I2-so3 e5 chhiu2.  23). I2-sat hun-piat boe7 beng5, in-ui7 i e5 chhiu2 u7 mng5, chhin-chhiuN7 i e5 hiaN I2-so3 e5 chhiu2; chiu7 ka7 i chiok-hok.  24). Koh kong2, Li2 chin-chiaN3 si7 goa2 e5 kiaN2 I2-so3 mah? I kong2, Goa2 si7.  25). I2-sat kong2, Phang5-lai5 hou7 goa2, goa2 beh chiah8 goa2 e5 kiaN2 sou2 tit-tioh8 e5 ia2-bi7, ho2 thang ka7 li2 chiok-hok.  Chiu7 phang5 hou7 i, i chiu7 chiah8; iah8 phang5 chiu2 hou7 i, i chiu7 lim.  26). I e5 lau7-pe7 I2-sat tui3 i kong2, Goa2 e5 kiaN2, chin3-cheng5 lai5 chim goa2.  27). I chiu7 chin3-cheng5, chim i e5 lau7-pe7; i e5 lau7-pe7 phiN7-tioh8 i e5 saN e5 phang-bi7, chiu7 ka7 i chiok-hok kong2:
	Goa2 e5 kiaN2 e5 phang-bi7,
	Chhin-chhiuN7 Ia5-ho5-hoa su3-hok e5 chhan5 e5 phang-bi7;
28).	Goan7 Siong7-te3 siuN2-su3 li2 thiN-teng2 e5 kam-lou7;
	Se3-chiuN7 e5 pui5-toe7,
	Gou7-kak kap sin e5 chiu2 chin-choe7;
29).	Cheng3 peh-siN3 hok8-sai7 li2,
	Liat8-kok kui7-pai3 li2,
	Li2 choe3 li2 hiaN-ti7 e5 chu2,
	Li2 e5 lau7-bu2 e5 kiaN2 kui7-pai3 li2;
	Chiu3-chou2 li2--e5 siu7 chiu3-chou2,
	Chiok-hok li2--e5 tit-tioh8 hok-khi3.
	30). I2-sat ka7 Nga2-kok chiok-hok beng5-pek8, Nga2-kok tu2-tu2 tui3 i e5 lau7-pe7 I2-sat hia chhut-lai5, i e5 hiaN I2-so3 phah-lah8 to3--lai5.  31). I iah8 chu2 ho2 e5 bi7-sou3, phang5-lai5 hou7 i e5 lau7-pe7, kong2, Goa2 e5 pe7 ah, chhiaN2 khi2-lai5 chiah8 kiaN2 sou2 phah--tioh8-e5, ho2 thang ka7 goa2 chiok-hok.  32). I e5 lau7-pe7 I2-sat ka7 i kong2, Li2 si7 chi7-chui7? I kong2, Goa2 si7 li2 e5 kiaN2, chiu7-si7 li2 e5 toa7-kiaN2, I2-so3.  33). I2-sat toa7-kiaN, ngiauh8-ngiauh8-chhoah, kong2, He si7 chi7-chui7, li2 be7 lai5 e5 tai7-seng, phang5 i sou2 phah--tioh8-e5 lai5 hou7 goa2; goa2 chiah8 i, ka7 i chiok-hok? i tek-khak beh tit-tioh8 hok-khi3.  34). I2-so3 thiaN-kiN3 lau7-pe7 e5 oe7, khui-siaN kio3-khou2 toa7-khau3; tui3 i e5 lau7-pe7 kong2, Goa2 e5 pe7 ah, goa2, li2 iah8 tioh8 ka7 goa2 chiok-hok.  35). I2-sat kong2, Li2 e5 sio2-ti7 eng7 khui2-ke3 lai5, chhiuN2 li2 e5 hok-hun7.  36). I2-so3 kong2, I mia5-choe3 Nga2-kok, kiam2 bo5 chin hap8 mah? i khi-phian3 goa2 nng7-pai2; cheng5 chhiuN2 goa2 toa7-kiaN2 e5 beng5-hun7; li2 khoaN3, taN i koh chhiuN2 goa2 e5 hok-hun7.  Koh kong2, Kiam2 bo5 lau5 chit8-e5 thang ka7 goa2 chiok-hok mah?  37). I2-sat in3 I2-so3 kong2, Goa2 i2-keng lip8 i choe3 li2 e5 chu2, iah8 chiong i e5 cheng3 hiaN-ti7 hou7 i choe3 lou5-pok8; iah8 eng7 gou7-kak sin-chiu2 iuN2-chhi7 i; goa2 e5 kiaN2 ah, taN goa2 iau2 oe7 ka7 li2 choe3 sim2-mih8?  38). I2-so3 ka7 i e5 lau7-pe7 kong2, Pe7 ah, li2 e5 chiok-hok kiam2 chi2-u7 chit8-pai2 mah? Goa2 e5 pe7 ah, goa2, li2 iah8 tioh8 ka7 goa2 chiok-hok.  39). I2-so3 khui-siaN thi5-khau3.  I e5 lau7-pe7 I2-sat in3 i, kong2:
	Li2 sou2 khia7-khi2--e5, beh u7 se3-chiuN7 e5 pui5-toe7,
	Iah8 u7 thiN-teng2 e5 kam-lou7;
40).	Li2 beh oa2-kho3 to-kiam3 tou7-oah8, koh beh hok8-sai7 li2 e5 sio2-ti7;
	Kau3 li2 hun3-heng e5 si5,
	Beh tui3 li2 e5 am7-kun2 kun3-khui i e5 gu5-taN.
41). I2-so3 in-ui7 i e5 lau7-pe7 ka7 Nga2-kok chiok hok-khi3, chiu7 oan3-hun7 Nga2-kok; sim-lai7 kong2, Ui7 lau7-pe7 teng-iu e5 si5 kun7--lah; kau3 hit-si5, goa2 beh thai5-si2 goa2 e5 sio2-ti7 Nga2-kok.  42). U7 lang5 chiong i e5 toa7-kiaN2 I2-so3 e5 oe7 ka7 Li7-pek-ka kong2; i chiu7 chhe lang5 khi3 kio3 i e5 soe3-kiaN2 Nga2-kok lai5, ka7 i kong2, Li2 e5 hiaN I2-so3 beh thai5 li2, lai5 siau i e5 hun7-khi3.  43). TaN goa2 e5 kiaN2, li2 tioh8 thiaN goa2 e5 oe7; khi2-lai5, chau2 khi3 Hap-lan5, goa2 e5 hiaN Lah8-pan hia;  44). kap i tiam3 kui2-jit8, theng3-hau7 li2 e5 hiaN siu7-khi3 siau.  45). Kau3 li2 e5 hiaN siu7-khi3 soah, boe7 ki3-tit li2 tui3 i sou2 choe3 e5 su7, hit-si5 goa2 chiu7 chhe lang5 chhoa7 li2 tui3 hia to3--lai5.  Goa2 siaN2-su3 chit8-jit8 sit-loh8 lin2 nng7-lang5?
	46). Li2-pek-ka ka7 I2-sat kong2, Goa2 in-ui7 chiah e5 Hek-lang5 e5 cha-bou2-kiaN2, lian5 siN3-mia7 to m7-ai3.  Siat-su2 Nga2-kok ia7 chhoa7 chit sou2-chai7 e5 cha-bou2-kiaN2 choe3 bou2, chhin-chhiuN7 Hek-lang5 e5 cha-bou2-kiaN2 hit-khoan2, goa2 oah8 u7 siaN2 lou7-eng7?

[28]	I2-sat kio3 Nga2-kok lai5, ka7 i chiok-hok, iah8 hoan-hu3 i kong2, Li2 m7-thang chhoa7 Ka-lam5 e5 cha-bou2-gin2-a2 choe3 bou2.  2). Li2 khi2-lai5, khi3 Pa-tan3-a-lan5, kau3 li2 e5 goa7-kong Pi2-thou2-li7 e5 ke; ti7 li2 e5 bu2-ku7 Lah8-pan cha-bou2-kiaN2 e5 tiong-kan, chhoa7 chit8-e5 choe3 bou2.  3). Goan7 choan5-leng5 e5 Siong7-te3 su3-hok li2, hou7 li2 siN-thoaN3 chin-choe7, chiaN5-choe3 choe7-choe7 chok8.  4). Koh chiong sou2 eng3-un2 A-pek-lah8-han2 e5 hok-khi3 hou7 li2, kap li2 e5 hou7-e3; hou7 li2 seng5-chiap li2 sou2-kia3-ku e5 toe7, chiu7-si7 Siong7-te3 sou2 hou7 A-pek-lah8-han2--e5.  5). I2-sat chhe Nga2-kok khi3; i chiu7 khi3 Pa-tan3-a-lan5; kau3 A-lan5 lang5 Pi2-thou2-li7 e5 kiaN2 Lah8-pan hia; i si7 Nga2-kok I2-so3 e5 bu2-ku7.  6). I2-so3 khoaN3-kiN3 I2-sat ka7 Nga2-kok chiok-hok, koh chhe i khi3 Pa-tan3-a-lan5, beh tui3 hia chhoa7-bou2; iah8 khoaN3-kiN3 chiok-hok i e5 si5, hoan-hu3 i kong2, M7-thang chhoa7 Ka-lam5 e5 cha-bou2-gin2-a2 choe3 bou2;  7). koh khoaN3-kiN3 Nga2-kok thiaN pe7-bu2 e5 oe7, khi3 Pa-tan3-a-lan5;  8). I2-so3 chiu7 chai Ka-lam5 e5 cha-bou2-gin2-a2, i e5 lau7-pe7 I2-sat m7-teng3-i3;  9). I2-so3 chiu7 khi3 I2-sit8-ma2-li7 hia, ti7 i hiah e5 bou2 i2-goa7, koh chhoa7 Ma2-hap-lah8 choe3-bou2; i si7 A-pek-lah8-han2 e5 kiaN2 I2-sit8-ma2-li7 e5 cha-bou2-kiaN2, Ni5-pai5-iok e5 sio2-be7.
	10). Nga2-kok li7-khui Piat8-si7-pa, ng3 Hap-lan5 khi3.  11). Kau3 chit8 sou2-chai7, in-ui7 jit8 loh8, chiu7 ti7-hia hioh-mi5; tui3 hiah e5 chioh8-thau5 e5 tiong-kan, theh8 chit8-te3 choe3 chim2-thau5, ti7-hia khun3.  12). Bang7-kiN3 u7 thui khia7 ti7 toe7--nih, thui-teng2 tu2-thiN; u7 Siong7-te3 e5 su3-chia2 ti7 thui--nih teh chiuN7-loh8.  13). Ia5-ho5-hoa khia7 ti7 thui-teng2, kong2, Goa2 si7 Ia5-ho5-hoa li2 e5 chou2 A-pek-lah8-han2 e5 Siong7-te3, iah8 si7 I2-sat e5 Siong7-te3.  Goa2 beh chiong li2 hian7-chai7 sou2 khun3 e5 toe7 siuN2-su3 li2, kap li2 e5 hou7-e3.  14). Li2 e5 hou7-e3 beh chhin-chhiuN7 toe7-chiuN7 e5 thou5-soa; li2 beh tui3 tang, sai, lam5, pak lai5 hoat-tian2; toe7-chiuN7 ban7-chok8 beh in-ui7 li2 kap li2 e5 hou7-e3 tit-tioh8 hok-khi3.  15). Goa2 iah8 kap li2 ti7-teh, li2 bo5-lun7 khi3 tah-loh8, Goa2 beh po2-hou7 li2; iah8 beh chhoa7 li2 to3-lai5 chit sou2-chai7, long2 bo5 pang3-sak li2, kau3 Goa2 chiaN5 tui3 li2 sou2 kong2--e5.  16). Nga2-kok khun3-chhiN2 kong2, Ia5-ho5-hoa chin-chiaN3 ti7-chia, goa2 keng2-jian5 m7-chai.  17). Chiu7 kiaN kong2, Chit sou2-chai7 kau3 chiah thang kiaN!  m7-si7 pat8-hang7, che si7 Siong7-te3 e5 chhu3, che si7 thiN e5 mng5.  18). Nga2-kok cha2-cha2 khi2--lai5, chiong i choe3 chim2-thau5 e5 chioh8 khia7 choe3 thiau7; to3 iu5 ti7 teng2-bin7.  19). Chiu7 mia5 hit sou2-chai7 kio3 Pek-tek8-li7, chit e5 siaN5 pun2 mia5 Lou7-su.  20). Nga2-kok he7-goan7 kong2, Siong7-te3 na7 kap goa2 ti7-teh, ti7 goa2 sou2 kiaN5 e5 lou7 po2-hou7 goa2, koh hou7 goa2 u7 mih8 thang chiah8, u7 saN thang chheng7,  21). hou7 goa2 an-jian5 to3-lai5 goa2 e5 pe7 e5 chhu3, chiu7 Ia5-ho5-hoa tek-khak choe3 goa2 e5 Siong7-te3.  22). Goa2 sou2 khia7 choe3 thiau7 e5 chioh8 beh choe3 Siong7-te3 e5 chhu3; kiN3-na7 Li2 sou2 siuN2-su3 goa2 e5, goa2 beh chiong chap8-hun7 e5 chit8-hun7 hian3 hou7 Li2.

[29]	Nga2-kok khi2-sin, kau3 tang-hng e5 lang5 e5 toe7;  2). khoaN3-kiN3 chhan5--nih u7 chit8 khau2 chiN2, u7 saN tin7 iuN5 to2 ti7 chiN2-piN, in-ui7 lang5 hou7 iuN5-kun5 lim, long2 si7 eng7 hit e5 chiN2 e5 chui2; chiN2-chhui3 eng7 toa7 chioh8 kham3.  3). Peng5-si5 iuN5-kun5 chu7-chip8 ti7-hia, lang5 chiu7 chiong chioh8-thau5 soa2 li7 chiN2-chhui3, hou7 iuN5 lim chui2; chiah koh chiong chioh8-thau5 soa2 kau3 goan5-ui7.  4). Nga2-kok tui3 in kong2, HiaN-ti7 ah, tui3 tah-loh8 lai5? in kong2, Goan2 tui3 Hap-lan5 lai5.  5). Mng7 in kong2, Na2-hok8 e5 sun Lah7-pan, lin2 bat i mah?  6). kong2, Bat--i.  Koh tui3 in kong2, I peng5-an mah? kong2, Peng5-an.  Li2 khoaN3, i e5 cha-bou2-kiaN2 Lah8-kiat chhoa7 i e5 iuN5-kun5 teh lai5.  7). Kong2, Jit8 iau2 koaiN5, cheng-siN chu7-chip8 e5 si5 be7 kau3, m7-tat8--tioh8 hou7 iuN5 lim chui2, koh khi3 chhi7.  8). In kong2, Goan2 boe7-oe7, tioh8 theng3-hau7 choe7-choe7 tin7 long2 chu7-chip8, lang5 soa2 chioh8 li7-khui chiN2-chhui3, chiah thang hou7 iuN5 lim.  9). Nga2-kok teh kap in kong2-oe7 e5 si5, Lah8-kiat chhoa7 in lau7-pe7 e5 iuN5 lai5; in-ui7 si7 i teh kou3.  10). Nga2-kok khoaN3-kiN3 bu2-ku7 Lah8-pan e5 cha-bou2-kiaN2 Lah8-kiat, kap bu2-ku7 Lah8-pan e5 iuN5-kun5, chiu7 chin3-cheng5 chiong chioh8 soa2 li7 chiN2-chhui3, hou7 in bu2-ku7 Lah8-pan e5 iuN5-kun5 lim.  11). Nga2-kok ka7 Lah8-kiat chim-chhui3, khui-siaN khau3.  12). Nga2-kok koh ka7 Lah8-kiat kong2 i si7 in lau7-pe7 e5 goe7-seng, si7 Li7-pek-ka e5 kiaN2; Lah8-kiat chiu7 chau2-khi3 ka7 in lau7-pe7 kong2.  13). Lah8-pan thiaN-kiN3 goe7-seng Nga2-kok e5 siau-sit, chiu7 chau2-khi3 ngia5-chih--i, pho7--i, kap i chim-chhui3; chhoa7 i kau3 in tau; Nga2-kok chiong it-chhe3 e5 su7-cheng5 ka7 Lah8-pan kong2.  14). Lah8-pan ka7 Nga2-kok kong2, Li2 sit8-chai7 si7 goa2 e5 kut-jiok8.  I chiu7 kap i toa3 chit8-geh8-jit8.  15). Lah8-pan ka7 Nga2-kok kong2, Li2 sui-jian5 si7 goa2 e5 chhin-chhek, kiam2 thang peh8-peh8 choe3 goa2 e5 kang; chhiaN2 ka7 goa2 kong2, li2 beh sim2-mih8 kang-chiN5.  16). Lah8-pan u7 nng7 e5 cha-bou2-kiaN2, toa7--e5 mia5-kio3 Li7-a, soe3--e5 mia5-kio3 Lah8-kiat.  17). Li7-a bak8-chiu khah-su, Lah8-kiat siN-choe3 ho2-khoaN3.  18). Nga2-kok thiaN3 Lah8-kiat, chiu7 kong2, Goa2 goan7 ui7-tioh8 li2 soe3 e5 cha-bou2-kiaN2 Lah8-kiat, ka7 li2 choe3-kang chhit-ni5.  19). Lah8-pan kong2, Chiong i ke3 hou7 li2, khah-ho2 hou7 pat8-lang5; li2 kap goa2 toa3.  20). Nga2-kok chiu7 ui7-tioh8 Lah8-kiat ka7 i choe3 kang chhit-ni5; in-ui7 chhim-thiaN3 i, khoaN3-choe3 kui2-na7 jit8.  21). Nga2-kok tui3 Lah8-pan kong2, Jit8-ki5 i2-keng moa2, kiu5 li2 chiong goa2 e5 bou2 hou7 goa2, goa2 thang kap i tang5-pang5.  22). Lah8-pan chu7-chip8 hit sou2-chai7 e5 cheng3-lang5, pan7 ian5-siah8 chhiaN2 in.  23). Kau3 jit8 am3, Lah8-pan chiong i e5 cha-bou2-kiaN2 Li7-a, sang3 lai5 hou7 i; Nga2-kok chiu7 kap i tang5-pang5.  24). Lah8-pan chiong i e5 lu2-pi7 Sek-phaN3 hou7 i e5 cha-bou2-kiaN2 Li7-a choe3 lu2-pi7.  25). Kau3 thiN-kng, chit8-e7 khoaN3-kiN3 si7 Li7-a, chiu7 tui3 Lah8-pan kong2, Li2 ka7 goa2 choe3--e5, si7 sim2-mih8? Goa2 ka7 li2 choe3-kang, kiam2-m7-si7 ui7-tioh8 Lah8-kiat mah? li2 siaN2-su7 phian3 goa2?  26). Lah8-pan kong2, Be7 ke3 toa7--e5 tai7-seng ke3 soe3--e5, ti7 goan2 chia bo5 lang5 an2-ni choe3.  27). Li2 kap chit-e5 tioh8 moa2 chhit-jit8; goan2 chiu7 chiong hit-e5 iah8 ke3 hou7 li2; li2 ui7-tioh8 i koh ka7 goa2 choe3 kang chhit-ni5.  28). Nga2-kok chiu7 chiau3 an2-ni kiaN5; kap chit-e5 moa2 chhit-jit8; i chiu7 chiong i e5 cha-bou2-kiaN2, Lah8-kiat, hou7 i choe3-bou2.  29). Lah8-pan chiong i e5 lu2-pi7 Phek-lah8, hou7 i e5 cha-bou2-kiaN2 Lah8-kiat choe3 lu2-pi7.  30). Nga2-kok iah8 kap Lah8-kiat tang5-pang5, koh thiaN3 Lah8-kiat iaN5-ke3 Li7-a; chiu7 koh ka7 Lah8-pan choe3-kang chhit-ni5.
	31). Ia5-ho5-hoa khoaN3 Li7-a bo5 tek-thiong2, chiu7 hou7 i hoai5-in7; tok8-tok8 Lah8-kiat bo5.  32). Li7-a hoai5-in7 siN-kiaN2, chiu7 ka7 i ho7-mia5 Liu5-pian7; in-ui7 kong2, Ia5-ho5-hoa khoaN3-kiN3 goa2 e5 khou2-cheng5; taN goa2 e5 tiong7-hu beh thiaN3 goa2.  33). I koh hoai5-in7 siN kiaN2; kong2, Ia5-ho5-hoa thiaN-kiN3 goa2 bo5 tek-thiong2, sou2-i2 koh hou7 goa2 chit e5 kiaN2; chiu7 ka7 i ho7-mia5 Se-bian7.  34). Koh hoai5-in7 siN kiaN2, kong2, Goa2 ka7 tiong7-hu siN saN e5 kiaN2, i beh kap goa2 kiat-lian5; mia5 kio3 Li7-bi7.  35). Koh hoai5-in7 siN kiaN2; kong2, Chit-e7 goa2 beh o-lo2 Ia5-ho5-hoa; sou2-i2 kio3 i e5 mia5 Iu5-tai7; chiu7 theng5 bo5 koh siN.

[30]	Lah8-kiat khoaN3 pun2-sin bo5 ka7 Nga2-kok siN kiaN2, chiu7 oan3-tou3 i e5 toa7-chi2; tui3 Nga2-kok kong2, Li2 tioh8 kiaN2 hou7 goa2; na7 bo5, goa2 beh si2.  2). Nga2-kok siu7-khi3 Lah8-kiat; kong2, Hou7 li2 bo5 siN--e5, si7 Siong7-te3; goa2 kiam2 si7 thoe3 I mah?  3). Lah8-kiat kong2, Li2 khoaN3 goa2 e5 lu2-pi7 Phek-lah8 ti7-chia; li2 khi3 kap i tang5-pang5, hou7 i siN kiaN2 pho7 ti7 goa2 e5 kha-thau5-u; goa2 ia7 chiu7 thang tui3 i tit-tioh8 kiaN2.  4). Lah8-kiat chiu7 chiong i e5 lu2-pi7 Phek-lah8 hou7 i choe3-bou2; Nga2-kok chiu7 kap i tang5-pang5.  5). Phek-lah8 hoai5-in7, ka7 Nga2-kok siN chit8 e5 kiaN2.  6). Lah8-kiat kong2, Siong7-te3 ka7 goa2 phoaN3-toan3, iah8 thiaN goa2 e5 siaN, hou7 goa2 u7 kiaN2; sou2-i2 kio3 i e5 mia5 choe3 Tan3.  7). Lah8-kiat e5 lu2-pi7 Phek-lah8 koh hoai5-in7, ka7 Nga2-kok siN te7-ji7 e5 kiaN2;  8). Lah8-kiat kong2, Goa2 kap goa2 e5 toa7-chi2 hui-siong5 e5 saN-chiN, iah8 tit-tioh8 khah-iaN5; chiu7 kio3 i e5 mia5 choe3 Na2-hut-tha-li7.  9). Li7-a khoaN3 pun2-sin theng5-hioh bo5 siN, chiu7 chiong i e5 lu2-pi7, Sek-phaN3, hou7 Nga2-kok choe3 bou2.  10). Li7-a e5 lu2-pi7 Sek-phaN3 ka7 Nga2-kok siN kiaN2.  11). Li7-a kong2, Kai-chai3! chiu7 kio3 i e5 mia5 choe3 Ka-tek.  12). Li7-a e5 lu2-pi7, Sek-phaN3, koh ka7 Nga2-kok siN te7-ji7 e5 kiaN2.  13). Li7-a kong2, Goa2 u7 hok-khi3!  chiah e5 cha-bou2-gin2-a2 long2 beh chheng goa2 u7 hok-khi3; chiu7 kio3 i e5 mia5 choe3 A-siat.  14). Koah-beh8 e5 si5, Liu5-pian7 khi3 chhan5--nih, tit-tioh8 hong-ka, theh8-lai5 hou7 i e5 lau7-bu2 Li7-a.  Lah8-kiat tui3 Li7-a kong2, ChhiaN2 chiong li2 e5 kiaN2 e5 hong-ka hou7 goa2.  15). Li7-a tui3 i kong2, Li2 chhiuN2-toat8 goa2 e5 tiong7-hu, kiam2-si7 sio2-khoa2 su7; li2 koh chhiuN2-toat8 goa2 e5 kiaN2 e5 hong-ka mah? Lah8-kiat kong2, Ui7-tioh8 li2 e5 kiaN2 e5 hong-ka, sou2-i2 kin-mi5 i thang kap li2 saN-kap khun3.  16). Kau3 am3, Nga2-kok tui3 chhan5--nih to3-lai5; Li7-a chhut-khi3 ngia5-chih i, kong2, Li2 tioh8 kap goa2 saN-kap khun3; in-ui7 goa2 sit8-chai7 eng7 goa2 e5 kiaN2 e5 hong-ka chhiaN3 li2.  Hit-mi5 i chiu7 kap i saN-kap khun3.  17). Siong7-te3 un2-chun2 Li7-a, i chiu7 hoai5-in7, ka7 Nga2-kok siN te7-gou7 e5 kiaN2.  18). Li7-a kong2, Siong7-te3 hou7 goa2 kang-chiN5, in-ui7 goa2 chiong lu2-pi7 hou7 goa2 e5 tiong7-hu; tui3 an2-ni ka7 i ho7-mia5 I2-sat-ka.  19). Li2-a koh hoai5-in7, ka7 Nga2-kok siN te7-lak8 e5 kiaN2.  20). Li7-a kong2, Siong7-te3 siuN2-su3 goa2 ho2 e5 siuN2-su3; goa2 e5 tiong7-hu beh kap goa2 toa3, in-ui7 goa2 ka7 i siN lak8 e5 kiaN2; tui3 an2-ni ka7 i ho7-mia5 Se-pou3-lun5.  21). Au7-lai5 siN chit8 e5 cha-bou2-kiaN2, ka7 i ho7-mia5 kio3 Ti2-na2.  22). Siong7-te3 siau3-liam7 Lah8-kiat, Siong7-te3 un2-chun2 i, hou7 i oe7 siN kiaN2.  23). I chiu7 hoai5-in7 siN kiaN2; kong2, Siong7-te3 tu5--khi3 goa2 e5 kian3-siau3;  24). chiu7 ka7 i ho7-mia5 Iok-sek, kong2, Goan7 Ia5-ho5-hoa koh ke-thiN goa2 chit8 e5 kiaN2.
	25). Lah8-kiat siN Iok-sek liau2-au7, Nga2-kok tui3 Lah8-pan kong2, ChhiaN2 chhe goa2 khi3, hou7 goa2 to3-khi3 goa2 e5 pun2 sou2-chai7, pun2-toe7;  26). chhiaN2 li2 chiong goa2 hok8-sai7 li2 sou2 tit-tioh8 e5 bou2-kiaN2 hou7 goa2, iong5-un2 goa2 khi3; goa2 chaiN2-iuN7 hok8-sai7 li2, li2 long2 chai.  27). Lah8-pan ka7 i kong2, Goa2 na7 ti7 li2 e5 bin7-cheng5 tit-tioh8 un-tian2, chhiaN2 li2 kap goa2 toa3; in-ui7 goa2 chhim-chai Ia5-ho5-hoa su3 goa2 hok-khi3, si7 ui7-tioh8 li2 e5 ian5-kou3.  28). Koh ka7 i kong2, ChhiaN2 li2 tiaN7-tioh8 li2 e5 kang-chiN5, goa2 chiu7 hou7 li2.  29). Nga2-kok ka7 i kong2, Goa2 hok8-sai7 li2 chaiN2-iuN7, li2 e5 cheng-siN ti7 goa2 e5 chhiu2-thau5 chaiN2-iuN7, si7 li2 sou2 chai.  30). Goa2 be7 lai5 e5 tai7-seng, li2 sou2-u7--e5 chin-chio2, taN chiu7 toa7 hoat-tat8; Ia5-ho5-hoa eng7 hok-khi3 te3 goa2 e5 kha lai5 hou7 li2; taN goa2 beh sim2-mih8 si5 ui7 goa2 e5 ke kian3-ti3 san2-giap8?  31). Lah8-pan kong2, Goa2 tioh8 hou7 li2 sim2-mih8? Nga2-kok kong2, Li2 iah8 m7-bian2 hou7 goa2 sim2-mih8; u7 chit8-hang7 su7, li2 na7 eng3-seng5, chiu7 goa2 iu5-goan5 chhi7 li2 e5 iuN5-kun5 lai5 kou3-siu2.  32). Kin-a2-jit8 goa2 beh pian3-sun5 li2 e5 iuN5-kun5, chiong mi5-iuN5-tiong kiN3-u7 tiam2--e5, u7 pan--e5, kap ou-sek--e5, i2-kip8 soaN-iuN5-tiong kiN3-u7 pan--e5, u7 tiam2--e5, long2 poah-chhut; chiong-lai5 chit-khoan2--e5 choe3 goa2 e5 kang-chiN5.  33). I2-au7 li2 lai5 khoaN3 goa2 e5 kang-chiN5, hit tiong-kan na7 soaN-iuN5 bo5 tiam2 bo5 pan--e5, mi5-iuN5 bo5 ou-sek--e5, chiu7 sng3 si7 goa2 thau--e5; eng7 an2-ni lai5 cheng3-beng5 goa2 e5 kong-to7.  34). Lah8-pan kong2, Ho2, goa2 goan7 chiau3 li2 e5 oe7 kiaN5.  35). Tng hit-jit8, chiu7 chiong u7 hun5 u7 pan e5 soaN-iuN5-kang2, u7 tiam2 u7 pan, kaiN3 peh8 e5 soaN-iuN5-bu2, i2-kip8 ou-sek e5 mi5-iuN5, long2 poah-chhut lai5 kau hou7 i hiah e5 kiaN2.  36). I hou7 ka-ki7 kap Nga2-kok saN-li7 u7 saN-jit8 e5 lou7-cham7; Nga2-kok chiu7 kou3 Lah8-pan ki5-u5 e5 iuN5.  37). Nga2-kok theh8 chhiN e5 iong5-chhiu7, heng7-chhiu7, png-chhiu7, nng2 e5 ki, chiong phe5 pak chiaN5 peh8-hun5, hou7 ki-lai7 peh8--e5 lou7-chhut.  38). Chiong pah-phe5 e5 ki, chhah ti7 iuN5 lim-chui2 e5 chui2-kau kap chui2-cho5, hou7 i kap iuN5 saN-tui3; iuN5 lai5 lim e5 si5, kang-bu2 kau-hap8;  39). iuN5 ti7 ki e5 tui3-bin7 kau-hap8, chiu7 siN u7-hun5--e5, u7-tiam2--e5, u7-pan--e5.  40). Nga2-kok chiong iuN5-a2 poah-chhut, hou7 Lah8-pan e5 iuN5 kap chiah e5 u7-hun5 kap ou-sek e5 iuN5 saN-tui3; chiong ka-ki7 e5 iuN5 leng7-goa7 pang3 ti7 chit8 sou2-chai7, bo5 hou7 i kap Lah8-pan e5 iuN5 chham-chhap.  41). Tu2-tioh8 iuN5-kun5-tiong iong2-chong3-e5 kau-hap8 e5 si5, Nga2-kok chiu7 eng7 chhiu7-ki chhah ti7 chui2-kau-lai7; hou7 iuN5 ti7 chhiu7-ki e5 tui3-bin7 kau-hap8.  42). Tu2-tioh8 iuN5-kun5 e5 san2--e5, chiu7 bo5 chhah chhiu7-ki; tui3 an2-ni san2--e5 kui Lah8-pan, iong2-chong3--e5 kui Nga2-kok.  43). Tui3 an2-ni i toa7 hoat-tat8, tit-tioh8 choe7-choe7 iuN5-kun5, lu2-pi7, lou5-pok8, lok8-to5, kap lu5.

[31]	Nga2-kok thiaN-kiN3 Lah8-pan cheng3-kiaN2 u7 oe7 kong2, Lan2 lau7-pe7 sou2-u7--e5, Nga2-kok long2 chhiuN2-khi3, koh tui3 lan2 e5 lau7-pe7 tit-tioh8 chit-e5 it-chhe3 e5 eng5-kng.  2). Nga2-kok khoaN3-kiN3 Lah8-pan kiN3-tioh8 i, bo5 chhin-chhiuN7 chiong5-cheng5 e5 bin7-sek.  3). Ia5-ho5-hoa tui3 Nga2-kok kong2, Li2 tioh8 to3--khi3 li2 e5 pe7-kong e5 toe7, kau3 li2 e5 chhin-chok8 hia; Goa2 beh kap li2 ti7-teh.  4). Nga2-kok chhe lang5 kio3 Lah8-kiat kap Li7-a kau3 soaN-ia2, kau3 iuN5-kun5 hia;  5). tui3 in kong2, Goa2 khoaN3-kiN3 lin2 lau7-pe7 kiN3-tioh8 goa2, bo5 chhin-chhiuN7 chiong5-cheng5 e5 bin7-sek; chong2-si7 goa2 e5 pe7 e5 Siong7-te3 si5-siong5 kap goa2 ti7-teh.  6). Lin2 iah8 chai goa2 chin7 goa2 e5 lat8 choe3 lin2 lau7-pe7 e5 kang.  7). Lin2 lau7-pe7 phian3 goa2, chap8-pai2 koe2-oaN7 goa2 e5 kang-chiN5; chong2-si7 Siong7-te3 bo5 iong5-un2 i hai7 goa2.  8). I na7 kong2, U7-tiam2--e5 kui li2 choe3 kang-chiN5, chiu7 iuN5-kun5 sou2 siN--e5 long2 u7-tiam2; i na7 kong2, U7-hun5--e5 kui li2 choe3 kang-chiN5, chiu7 iuN5-kun5 sou2 siN--e5 long2 u7-hun5.  9). An2-ni Siong7-te3 chiong lin2 lau7-pe7 e5 cheng-siN chhiuN2-lai5 hou7 goa2.  10). IuN5 kau-hap8 e5 si5, goa2 bang7-tiong kiah8-bak8 chit8-e7 khoaN3, khoaN3-kiN3 phah iuN5-bu2 e5 iuN5-kang2, long2 si7 u7-hun5--e5, u7-tiam2--e5, u7 hoe-pan--e5;  11). Siong7-te3 e5 su3-chia2 ti7 hit bang7-tiong kio3 goa2 kong2, Nga2-kok; goa2 kong2, Goa2 ti7 chia.  12). I kong2, Li2 kiah8-bak8 khoaN3, phah iuN5-bu2 e5 iuN5-kang2, long2 si7 u7-hun5--e5, u7-tiam2--e5, u7 hoe-pan--e5; hoan7-na7 Lah8-pan tui3 li2 sou2 choe3--e5, Goa2 long2 khoaN3-kiN3.  13). Goa2 si7 Pek-tek8-li7 e5 Siong7-te3, li2 ti7-hia bat eng7 iu5 boah thiau7, tui3 Goa2 he7-goan7.  TaN li2 tioh8 khi2-lai5, li2-khui chit sou2-chai7, to3-khi3 pun2-toe7.  14). Lah8-kiat kap Li7-a in3 i kong2, Ti7 goan2 lau7-pe7 e5 ke, kiam2 iau2 u7 goan2 thang tit e5 ke-he2 kap san2-giap8 mah?  15). Goan2 kiam2-m7-si7 hou7 i khoaN3-choe3 goa7-lang5 mah? in-ui7 i boe7 goan2, thun-chiah8 goan2 e5 ke3-chiN5;  16). Siong7-te3 tui3 goan2 lau7-pe7 chhiuN2-chhut it-chhe3 e5 chai5-but8, hiah-e5 chiu7-si7 goan2 kap goan2 kiaN2 e5.  TaN kiN3-na7 Siong7-te3 sou2 tui3 li2 kong2--e5, choe3 li2 khi3 kiaN5.  17). Nga2-kok chiu7 khi2-lai5, hou7 i e5 kiaN2 kap bou2 long2 khia5 lok8-to5.  18). Koh toa3 it-chhe3 e5 cheng-siN, kap sou2 chek-chu7 e5 chai5-but8, sou2 tit-tioh8 e5 cheng-siN, si7 ti7 Pa-tan3-a-lan5 sou2 tit-tioh8-e5; beh khi3 Ka-lam5 toe7, khi3 i e5 lau7-pe7 I2-sat hia.  19). Hit-si5 Lah8-pan khi3 chian2 iuN5-mng5; Lah8-kiat thau-theh8 in lau7-pe7 ke-lai7 e5 ngou2-siong7.  20). Nga2-kok poe7 A-lan5 lang5 Lah8-pan, thau-chau2 khi3, bo5 ka7 i kong2.  21). Chiu7 toa3 it-chhe3 sou2-u7--e5 to5-chau2; i khi2-sin ke3 hit e5 Ho5, ng3 Ki-liat8 soaN khi3.
	22). Kau3 te7-saN jit8, u7 lang5 ka7 Lah8-pan kong2, Nga2-kok chau2-khi3 lah.  23). I chiu7 chhoa7 i e5 hiaN-ti7 saN-kap khi3 tui-jip; lek8-ke3 chhit-jit8 e5 lou7-cham7, kau3 Ki-liat8 soaN chiah jip-tioh8.  24). Mi5--si5 bin5-bang7-tiong, Siong7-te3 kau3 A-lan5 lang5 Lah8-pan hia; ka7 i kong2, Li2 tioh8 sio2-sim, m7-thang kap Nga2-kok kong2-ho2 kong2-phaiN2.  25). Lah8-pan tui-tioh8 Nga2-kok, Nga2-kok ti7 hit e5 soaN i2-keng tah pou3-piN5; Lah8-pan kap i e5 cheng3 hiaN-ti7, iah8 ti7 Ki-liat8 soaN tah pou3-piN5.  26). Lah8-pan ka7 Nga2-kok kong2, Li2 sou2 choe3 si7 sim2-mih8 su7, li2 siaN2-su7 poe7 goa2, chiong goa2 chiah e5 cha-bou2-kiaN2 chhoa7--khi3, chhin-chhiuN7 eng7 to-kiam3 chhiuN2-liah8 chit8-iuN7?  27). Li2 siaN2-su7 am3-chiN7 chau2, thau-chau2 iah8 bo5 ka7 goa2 kong2; hou7 goa2 thang eng7 hoaN-hi2, chhiuN3-koa, phah-kou2, toaN5-khim5, sang3 li2 to3-khi3?  28). Koh bo5 iong5-un2 goa2 kap goa7-sun, cha-bou2-kiaN2 chim-chhui3? li2 taN sou2 kiaN5 si7 chin gong7.  29). Goa2 e5 chhiu2 pun2 u7 lat8 thang hai7 lin2; tok8-tok8 lin2 lau7-pe7 e5 Siong7-te3 cha7-mi5 ka7 goa2 kong2, Li2 tioh8 sio2-sim, m7-thang kap Nga2-kok kong2-ho2 kong2-phaiN2.  30). TaN li2 sui-jian5 loan5-bou7 li2 e5 lau7-pe7 e5 ke, put-tek-put tioh8 khi3, siaN2-su7 thau-theh8 goa2 e5 sin5-beng5?  31). Nga2-kok in3 Lah8-pan kong2, In-ui7 goa2 kiaN, sim-lai7 siuN7, kong2, KiaN-liau2 li2 chiong li2 e5 cha-bou2-kiaN2 tui3 goa2 chhiuN2--khi3.  32). Lun7-kau3 li2 e5 sin5-beng5, li2 tui3 sim2-mih8 lang5 chhiau-tioh8, i chiu7 tioh8 si2; tng lan2 cheng3 hiaN-ti7 e5 bin7-cheng5, li2 jin7-khoaN3, ti7 goa2 chia u7 sim2-mih8 mih8 si7 li2-e5, thang theh8--khi3.  In-ui7 Nga2-kok m7-chai Lah8-kiat u7 thau-theh8--in.  33). Lah8-pan chiu7 jip8 Nga2-kok e5 pou3-piN5, Li2-a e5 pou3-piN5, kap nng7 e5 lu2-pi7 e5 pou3-piN5, long2 chhiau-bo5; chiu7 tui3 Li7-a e5 pou3-piN5 chhut-lai5, jip8 Lah8-kiat e5 pou3-piN5.  34). Lah8-kiat i2-keng chiong ngou2-siong7 khng3 ti7 lok8-to5 e5 oaN-e7, lai5 che7 ti7 hit teng2-bin7.  Lah8-pan ti7 i e5 pou3-piN5-lai7 si3-koe3 bong, long2 chhiau-bo5.  35). Lah8-kiat tui3 i e5 lau7-pe7 kong2, Keng-ki5 tu2-a2 kau3, boe7-oe7 khi2-lai5 ti7 li2 e5 bin7-cheng5; kiu5 goa2 e5 chu2 boh8-tit siu7-khi3.  Lah8-pan si3-koe3 chhe7 ngou2-siong7, chhiau long2 bo5.  36). Nga2-kok chiu7 siu7-khi3, kap Lah8-pan ke3-kau3; tui3 Lah8-pan kong2, Goa2 u7 hoan7-tioh8 sim2-mih8 ke3-sit, u7 sim2-mih8 choe7-ok, li2 keng2-jian5 jip goa2 chiah-kin2?  37). Li2 pian3-bong goa2 it-chhe3 e5 ke-si, u7 chhiau-tioh8 lin2 tau sim2-mih8 ke-si chhut lai5? thang he7 ti7 li2 goa2 e5 hiaN-ti7 e5 bin7-cheng5; ho7 in ti7 lan2 nng7-lang5 e5 tiong-kan phoaN3-toan3.  38). Goa2 kap li2 toa3 chi2 ji7-chap8 ni5, li2 e5 mi5-iuN5-bu2, soaN-iuN5-bu2 m7-bat u7 lau3-the; li2 iuN5-kun5-tiong e5 iuN5-kang2, goa2 be7-bat chiah8--i.  39). Hou7 ia2-siu3 siong-hai7--e5, goa2 bo5 toa3-lai5 hou7 li2; goa2 pun2-sin che7-giah8; bo5 lun7 jit8--si5 siu7-thau, mi5-si5 siu7-thau, li2 long2 tui3 goa2 tho2-pe5.  40). Goa2 jit8--si5 hou7 jit8 phak8, mi5--si5 hou7 sng tang3, long2 boe7-kou3-tit khun3, goa2 siong5-siong5 si7 an2-ni.  41). Goa2 chi2 ji7-chap8-ni5 ti7 li2 e5 ke, ui7-tioh8 li2 nng7 e5 cha-bou2-kiaN2, ka7 li2 choe3-kang chap8-si3 ni5; ui7-tioh8 li2 e5 iuN5-kun5 lak8 ni5; li2 chap8-pai2 koe2-oaN7 goa2 e5 kang-chiN5.  42). Na7 m7-si7 u7 goa2 e5 pe7 e5 Siong7-te3, chiu7-si7 A-pek-lah8-han2 e5 Siong7-te3, koh si7 I2-sat sou2 kiaN-ui3--e5, kap goa2 ti7-teh; li2 taN un2-tang3 hou7 goa2 khang-chhiu2 khi3.  Siong7-te3 khoaN3-kiN3 goa2 e5 khou2-cheng5, kap goa2 e5 lo5-lok8, chiah ti7 cha7-mi5 chek-pi7 li2.  43). Lah8-pan in3 Nga2-kok kong2, Chiah e5 cha-bou2-kiaN2 si7 goa2 e5 cha-bou2-kiaN2; chiah e5 gin2-a2 si7 goa2 e5 gin2-a2; chiah e5 iuN5-kun5 iah8 si7 goa2 e5 iuN5-kun5; hoan7-na7 li2 sou2 khoaN3-kiN3--e5, long2 si7 goa2 e5; goa2 e5 cha-bou2-kiaN2, kap in sou2 siN e5 gin2-a2; kin-a2-jit8 goa2 oe7 ka7 in choe3 sim2-mih8?  44). TaN lai5, lan2 nng7-lang5 thang lai5 lip8-iok, ti7 li2 goa2 e5 tiong-kan choe3 cheng3-ku3.
	45). Nga2-kok chhu2 chioh8, khia7 choe3 thiau7.  46). Nga2-kok tui3 chiah e5 hiaN-ti7 kong2, Lin2 tioh8 khioh chioh8-thau5; in chiu7 chiong chioh8-thau5 khioh lai5 thiap8 kui-tui; tai7-ke chiu7 ti7 hit tui e5 piN-a2 chiah8.  47). Lah8-pan mia5 i kio3 I-ka-ni2-sat-khap-tou7-tha; Nga2-kok mia5 i kio3 Ka-lui7-tek.  48). Lah8-pan kong2, Kin-a2-jit8 chit e5 chioh8-tui choe3 li2 goa2 tiong-kan e5 cheng3-ku3.  In-ui7 an2-ni, mia5 i kio3 Ka-lui7-tek;  49). ia7 kio3-choe3 Bi2-su-pa; chiu7-si7 kong2, Lan2 tai7-ke li7-piat8 i2-au7, goan7 Ia5-ho5-hoa ti7 li2 goa2 e5 tiong-kan kam3-chhat.  50). Li2 na7 khou2-chhou2 goa2 e5 cha-bou2-kiaN2, koh ti7 goa2 e5 cha-bou2-kiaN2 i2-goa7 leng7-goa7 chhoa7-bou2, sui-jian5 bo5 lang5 kap lan2 ti7-teh, u7 Siong7-te3 ti7 li2 goa2 e5 tiong-kan choe3 kan-cheng3.  51). Lah8-pan koh tui3 Nga2-kok kong2, Li2 khoaN3 chit tui chioh8, li2 khoaN3 chit ki thiau7; chiu7-si7 goa2 sou2 he7 ti7 li2 goa2 e5 tiong-kan--e5.  52). Chit tui chioh8 choe3 kan-cheng3, chit ki thiau7 choe3 kan-cheng3; goa2 bo5 beh ke3 chit tui chioh8 khi3 hai7 li2, li2 ia7 m7-thang ke3 chit tui chioh8 kap thiau7, lai5 hai7 goa2.  53). Goan7 A-pek-lah8-han2 e5 Siong7-te3, Na2-hok8 e5 Siong7-te3, in lau7-pe7 e5 Siong7-te3, ti7 li2 goa2 e5 tiong-kan phoaN3-toan3.  Nga2-kok chiu7 ki2 in lau7-pe7 I2-sat sou2 kiaN-ui3 e5 Siong7-te3 lai5 chiu3-choa7.  54). Nga2-kok ti7 soaN--nih hian3-che3, chhiaN2 i hiah e5 hiaN-ti7 lai5 chiah8; in chiah8-liau2, chiu7 ti7 soaN--nih hioh-mi5.  55). Lah8-pan thau3-cha2 khi2-lai5, kap i e5 goa7-sun, kap i e5 cha-bou2-kiaN2 chim-chhui3, ka7 in chiok-hok; chiu7 khi2-sin to3--khi3 ka-ki7 e5 sou2-chai7.

[32]	Nga2-kok koh kiaN5 i e5 lou7, Siong7-te3 e5 su3-chia2 tu2-tioh8 i.  2). Nga2-kok khoaN3-kiN3 in, chiu7 kong2, Che si7 Siong7-te3 e5 kun-tui7; sou2-i2 mia5 hit sou2-chai7 kio3 Ma2-khap-liam7.
	3). Nga2-kok chhe lang5 tai7-seng khi3 Se-jiN2 e5 toe7, I2-tong e5 chhan5, kiN3 i e5 hiaN I2-so3.  4). Hoan-hu3 in kong2, Lin2 ka7 goa2 e5 chu2 I2-so3 kong2, Li2 e5 lou5-pok8 Nga2-kok an2-ni kong2, Goa2 ti7 Lah8-pan hia kia3-ku, toa3 kau3 kin-a2-jit8.  5). goa2 u7 gu5, lu5, iuN5-kun5, lou5-pok8, lu2-pi7; taN chhe lang5 lai5 po3 goa2 e5 chu2, ai3 tit ti7 li2 e5 bin7-cheng5 tit-tioh8 un-tian2.  6). Sou2 chhe e5 lang5 to3--lai5 Nga2-kok hia kong2, Goan2 kau3 li2 e5 hiaN I2-so3 hia, i tu2-tu2 teh lai5 beh ngia5-chih li2; koh u7 si3-pah lang5 kap i lai5.  7). Nga2-kok toa7 kiaN koh peh-pak; chiong hiah-e5 kap i saN-kap ti7-teh e5 lang5, kap iuN5-kun5, gu5-kun5, lok8-to5, pun choe3 nng7 tui7;  8). kong2, I2-so3 na7 lai5 kong-kek chit-tui7, chhun-e5 hit-tui7 iau2 thang to5-chau2.  9). Nga2-kok koh kong2, Goa2 e5 chou2, A-pek-lah8-han2 e5 Siong7-te3, goa2 e5 pe7 I2-sat e5 Siong7-te3, Ia5-ho5-hoa ah, Li2 bat tui3 goa2 kong2, To3-khi3 li2 e5 pun2-toe7 pun2-chok8, Goa2 beh ho2 khoan2-thai7 li2.  10). Li2 tui3 li2 e5 lou5-pok8 sou2 si it-chhe3 e5 chu5-ai3 kap it-chhe3 e5 seng5-sit8, chiu7 chi3-bi5-soe3 e5, goa2 ia7 boe7 kham-tit tit-tioh8; goa2 cheng5 kiah8 goa2 e5 koaiN2-a2, ke3 chit e5 Iok-tan3 ho5; taN goa2 i2-keng chiaN5-choe3 nng7-tui7.  11). Kiu5 Li2 kiu3 goa2 thoat-li7 goa2 e5 hiaN I2-so3 e5 chhiu2; in-ui7 goa2 kiaN i, kiaN-liau2 i lai5 thai5-si2 goa2 kap in bu2-kiaN2.  12). Li2 ia7 bat kong2, Goa2 tek-khak beh ho2 khoan2-thai7 li2; hou7 li2 e5 hou7-e3 chhin-chhiuN7 hai2-piN e5 soa, choe7 kau3 boe7-sng3-tit.  13). Hit-mi5 Nga2-kok hioh ti7-hia; chiu7 ti7 i sou2 u7 e5 mih8 e5 lai7-bin7, keng2-chhut le2-mih8, beh sang3 i e5 hiaN I2-so3;  14). soaN-iuN5-bu2 nng7-pah chiah, soaN-iuN5-kang ji7-chap8 chiah, mi5-iuN5-bu2 nng7-pah chiah, mi5-iuN5-kang ji7-chap8 chiah;  15). lok8-to5-bu2 kap chiah8-ni e5 kiaN2 saN-chap8 chiah, gu5-bu2 si3-chap8 chiah, gu5-kang2 chap8 chiah, lu5-bu2 ji7-chap8 chiah, lu5-kiaN2 chap8-chiah.  16). Kok-iuN7 leng7-goa7 chit8-kun5, kau-tai3 lou5-pok8; ka7 lou5-pok8 kong2, Lin2 tai7-seng goa2 khi3, hou7 tak8-kun5 u7 saN-li7.  17). Koh hoan-hu3 choe3-thau5--e5, kong2, Goa2 e5 hiaN I2-so3 tu2-tioh8 li2 e5 si5, na7 mng7 li2 kong2, Li2 si7 sim2-mih8 lang5 e5? beh khi3 tah-loh8? li2 thau5-cheng5 hiah-e5 chi7-chui7 e5?  18). li2 tioh8 kong2, Si7 li2 e5 lou5-pok8 Nga2-kok e5; si7 beh sang3 goa2 e5 chu2 I2-so3 e5 le2-mih8; hian7-chai7 i pun2-sin iah8 ti7 goan2 e5 au7-bin7.  19). Koh hoan-hu3 te7-ji7 te7-saN, kap it-chhe3 koaN2 kui-kun5 cheng-siN e5 lang5, kong2, Lin2 tu2-tioh8 I2-so3 e5 si5, iah8 tioh8 chiau3 an2-ni ka7 i kong2.  20). Koh lin2 iah8 tioh8 kong2, Li2 e5 lou5-pok8 Nga2-kok ti7 goan2 e5 au7-bin7.  In-ui7 Nga2-kok ka-ki7 phah-sng3 kong2, Goa2 eng7 ti7 goa2 thau5-cheng5 khi3 e5 le2-mih8 lai5 koe2 i e5 hun7; jian5-au7 goa2 kiN3-tioh8 i e5 bin7, kiam2-chhai2 i chiap-lap8 goa2.  21). Tui3 an2-ni, le2-mih8 seng kiaN5; hit-mi5 Nga2-kok hioh ti7 tui7-tiong.
	22). I mi5--si5 khi2-lai5, chhoa7 i nng7 e5 bou2, nng7 e5 lu2-pi7, kap chap8-it e5 kiaN2, long2 ke3 Nga2-pok8 e5 tou7-thau5.  23). Tai7-seng hou7 in ke3-khoe; hoan7 sou2-u7--e5 iah8 hou7 in ke3.  24). Chi2-u7 chhun Nga2-kok ka-ki7 ti7-teh; u7 chit8-lang5 lai5 kap i saN-ian2, kau3 ti7 thiN-phu2-kng.  25). Hit-lang5 khoaN3 boe7 iaN5--i; chiu7 sian3 Nga2-kok e5 toa7-thui2-khu7; saN-ian2 e5 si5, Nga2-kok e5 toa7-thui2-khu7 choah8-tioh8.  26). Hit-lang5 kong2, ThiN beh kng lah, tioh8 pang3 goa2 khi3.  Nga2-kok kong2, Li2 na7 bo5 ka7 goa2 chiok-hok, m7 pang3 li2 khi3.  27). Hit-lang5 kong2, Li2 mia5 choe3 sim2-mih8? i kong2, Goa2 mia5 choe3 Nga2-kok.  28). Hit-lang5 kong2, Li2 e5 mia5 bo5 beh koh kio3 Nga2-kok, beh kio3-choe3 I2-sek-liat8; in-ui7 li2 kap Siong7-te3 kap lang5 tau3 su-iaN5, long2 tit-tioh8 khah-iaN5.  29). Nga2-kok mng7 i kong2, ChhiaN2 chiong li2 e5 mia5 ka7 goa2 kong2.  Hit lang5 in3 kong2, Mih-sai2 mng7 goa2 e5 mia5? chiu7 ti7-hia ka7 i chiok-hok.  30). Nga2-kok mia5 Hit sou2-chai7 kio3 Pian7-i2-li7, in-ui7 kong2, Goa2 tng-thau5 tui3-bin7 kiN3-tioh8 Siong7-te3, goa2 e5 siN3-mia7 iau2 tit-tioh8 po2-choan5.  31). Jit8 tu2-a2 chhut, Nga2-kok keng-ke3 Pian7-i2-li7; i e5 toa7-thui2 i2-keng pai2.  32). Sou2-i2 chiah e5 I2-sek-liat8 lang5 bo5 chiah8 toa7-thui2-thau5 e5 kun, kau3 ti7 kin-a2-jit8; in-ui7 hit-lang5 sian3 Nga2-kok thui2-khu7 e5 toa7-kun.

[33]	Nga2-kok kiah8-bak8 khoaN3, khoaN3-kiN3 I2-so3 lai5; koh u7 si3-pah lang5 kap i lai5.  I chiu7 chiong hiah e5 gin2-a2 pun-khui, kau hou7 Li7-a, kau hou7 Lah8-kiat, kau hou7 nng7 e5 lu2-pi7.  2). Chiong lu2-pi7 kap in e5 kiaN2 pai5 ti7 thau5-cheng5, Li2-a kap i e5 kiaN2 pai5 ti7 au7-bin7, Lah8-kiat kap Iok-sek pai5 ti7 lou7-be2.  3). I pun2-sin ti7 in e5 thau5-cheng5 ke3--khi3, lian5-lian5 chhit-pai2 phak ti7 toe7--nih, chiah oa2-kun7 i e5 hiaN.  4). I2-so3 chau2-lai5 ngia5-chih i, chiong i pho7--teh, koh lam2 i e5 am7-kun2, chim i; nng7-lang5 chiu7 thi5-khau3.  5). I2-so3 kiah8-bak8 khoaN3-kiN3 hu7-jin5-lang5 kap gin2-a2, chiu7 kong2, Chiah-e5 kap li2 tang5-kiaN5--e5 si7 chi7-chui7? Nga2-kok kong2, Chiah e5 gin2-a2 si7 Siong7-te3 si-un hou7 li2 e5 lou5-pok8--e5.  6). Tui3 hit-tiap8 nng7 e5 lu2-pi7, kap in e5 gin2-a2, chin3-cheng5 lai5 pai3.  7). Li7-a kap i e5 gin2-a2 iah8 chin3-cheng5 lai5 pai3; lou7-be2 Iok-sek kap Lah8-kiat iah8 chin3-cheng5 lai5 pai3.  8). I2-so3 kong2, Goa2 sou2 tu2-tioh8 kui-kun5 e5 cheng-siN, li2 si7 sim2-mih8 i3-su3? Nga2-kok kong2, Si7 beh ti7 goa2 e5 chu2 e5 bin7-cheng5 tit-tioh8 un-tian2.  9). I2-so3 kong2, Sio2-ti7 ah, goa2-e5 i2-keng kau3-giah8, li2-e5 iu5-goan5 kui li2.  10). Nga2-kok kong2, Boh8 an2-ni, goa2 na7 ti7 li2 e5 bin7-cheng5 tit-tioh8 un-tian2, kiu5 li2 tui3 goa2 e5 chhiu2 siu goa2 e5 le2-mih8; in-ui7 goa2 kiN3-tioh8 li2 e5 bin7, chhin-chhiuN7 kiN3-tioh8 Siong7-te3 e5 bin7, li2 iah8 chiap-lap8 goa2;  11). kiu5 li2 siu goa2 toa3--lai5 hou7 li2 e5 le2-mih8; in-ui7 Siong7-te3 un-tian2 goa2, hou7 goa2 chhiong-chiok; pek--i, jian5-au7 siu.  12). I2-so3 kong2, Lan2 khi2-sin lai5 khi3, goa2 choe3-thau5 kiaN5.  13). Nga2-kok tui3 i kong2, goa2 e5 chu2 chai chiah e5 gin2-a2 nng2-chiaN2, gu5-iuN5 iah8 tu2-a2 siN; na7 choe3 chit8-jit8 koaN2, kui-kun5 long2 beh si2.  14). Kiu5 goa2 e5 chu2 ti7 lou5-pok8 e5 thau5-cheng5 kiaN5, goa2 beh chiau3 ti7 goa2 bin7-cheng5 kui-kun5 cheng-siN e5 lek8-liong7, iah8 chiau3 gin2-a2 e5 lek8-liong7, ban7-ban7 chin3-cheng5, kiaN5 kau3 Se-jiN2, kau3 goa2 e5 chu2 hia.  15). I2-so3 kong2, Iong5-un2 goa2 chiong te3 goa2 e5 lang5 lau5 kui2-e5 kap li2 choe3-tin7.  Nga2-kok kong2, Mih-sai2 an2-ni? ti7 goa2 e5 chu2 e5 bin7-cheng5 tit-tioh8 un-tian2 chiu7 ho2.  16). Hit-jit8 I2-so3 khi2-sin, chiau3 goan5-lou7 to3--khi3 Se-jiN2.  17). Nga2-kok kiaN5 kau3 Sou3-kat, ti7-hia ui7 pun2-sin khi2-chhu3, ui7 cheng-siN tah chhau2-liau5; sou2-i2 mia5 hit sou2-chai7 choe3 Sou3-kat.
	18). Nga2-kok tui3 Pa-tan3-a-lan5 to3--lai5 e5 si5, peng5-an kau3 Ka-lam5 toe7 e5 Si7-kiam3 siaN5; ti7 siaN5 e5 bin7-cheng5 tah pou3-piN5.  19). Eng7 chit8-pah te3 gun5, tui3 Si7-kiam3 e5 lau7-pe7 Hap-boat e5 kiaN2-sun, boe2 i tah pou3-piN5 hit te3 toe7;  20). ti7-hia khi2 chit8 cho7 toaN5, ka7 i ho7 mia5 kio3 I-li7 I-lo5-i I2-sek-liat8.

[34]	Li7-a ka7 Nga2-kok sou2 siN e5 cha-bou2-kiaN2, Ti2-na2, chhut-khi3 beh kiN3 hit sou2-chai7 e5 cha-bou2-gin2-a2.  2). Hit sou2-chai7 e5 bok8-pek Hi-bi7 lang5 Hap-boat e5 kiaN2 Si7-kiam3 khoaN3-kiN3 i; chiu7 khiu2--i, kap i saN-kap khun3, leng5-jiok8 i.  3). I e5 sim loan5-bou7 Nga2-kok e5 cha-bou2-kiaN2 Ti2-na2; thiaN3 chit e5 cha-bou2-kiaN2, eng7 ho2-oe7 an-ui3 i.  4). Si7-kiam3 ka7 i e5 lau7-pe7 Hap-boat, kong2, Kiu5 li2 ka7 goa2 pheng3 chit e5 cha-bou2-gin2-a2 choe3-bou2.  5). Nga2-kok thiaN-kiN3 i phah la5-sam5 i e5 cha-bou2-kiaN2 Ti2-na2; hit-si5 i hiah e5 kiaN2 kap i e5 cheng-siN ti7 soaN--nih; Nga2-kok cheng7-cheng7 bo5 choe3 siaN, theng3-hau7 in to3-lai5.  6). Si7-kiam3 e5 lau7-pe7, Hap-boat, chhut-lai5 kiN3 Nga2-kok, beh kap i kong2-oe7.  7). Nga2-kok hiah e5 kiaN2 thiaN-kiN3 chit e5 tai7-chi3, chiu7 tui3 soaN-nih to3--lai5, tak8-e5 m7 kam-goan7, chap8-hun siu7-khi3; in-ui7 Si7-kiam3 ti7 I2-sek-liat8 choe3 chhut kian3-siau3 e5 tai7-chi3, kap Nga2-kok e5 cha-bou2-kiaN2 saN-kap khun3; che pun2 si7 m7 eng-kai choe3 e5 su7.  8). Hap-boat kap in chham-siong5 kong2, Goa2 e5 kiaN2 Si7-kiam3 e5 sim him-bou7 lin2 e5 cha-bou2-gin2-a2; kiu5 lin2 chiong i hou7 goa2 e5 kiaN2 choe3-bou2.  9). Lin2 kap goan2 tai7-ke kiat-chhin; lin2 thang chiong lin2 e5 cha-bou2-kiaN2 hou7 goan2, lin2 iah8 thang chhoa7 goan2 e5 cha-bou2-kiaN2.  10). Lin2 kap goan2 saN-kap khia7-khi3; toe7 ti7 lin2 e5 bin7-cheng5, lin2 toa3 chia khia7, choe3 seng-li2, kian3-ti3 san2-giap8.  11). Si7-kiam3 tui3 cha-bou2-gin2-a2 e5 lau7-pe7 kap i e5 hiaN-ti7 kong2, Goan7 ti7 li2 e5 bin7-cheng5 tit-tioh8 un-tian2; lin2 sou2 tui3 goa2 kong2--e5 goa2 beh hou7 lin2.  12). Chhut-chai7 lin2 beh tui3 goa2 tho2 joa7-choe7 pheng3-kim, kap le2-mih8, goa2 tek-khak chiau3 lin2 sou2 kong2--e5 hou7 lin2; chi2-u7 ai3 lin2 eng7 cha-bou2-gin2-a2 hou7 goa2 choe3-bou2.  13). Nga2-kok hiah e5 kiaN2, in-ui7 Si7-kiam3 phah la5-sam5 in e5 sio2-be7 Ti2-na2, chiu7 eng7 kan-cha3 e5 oe7 lai5 in3 Si7-kiam3, kap i e5 lau7-pe7, Hap-boat, tui3 in kong2,  14). Chiong goan2 e5 sio2-be7 hou7 bo5 siu7 kat-le2 e5 lang5 choe3-bou2, che e5 tai7-chi3 goan2 boe7-choe3-tit; in-ui7 he si7 goan2 e5 kian3-siau3.  15). Lin2 sou2 u7 e5 ta-pou-lang5, na7 long2 siu7 kat-le2 chhin-chhiuN7 goan2 chit8-iuN7, u7 chi2 chit8-hang7 chiah thang eng3-un2 lin2;  16). goan2 chiu7 chiong goan2 e5 cha-bou2-kiaN2 hou7 lin2, goan2 iah8 chhoa7 lin2 e5 cha-bou2-kiaN2; goan2 chiu7 kap lin2 saN-kap toa3, chiaN5-choe3 chit8 e5 peh-siN3.  17). Siat-su2 lin2 m7-thiaN goan2 e5 oe7 lai5 siu7 kat-le2, goan2 chiu7 toa3 goan2 e5 sio2-be7 lai5 khi3.  18). Hap-boat kap i e5 kiaN2 Si7-kiam3, hoaN-hi2 in e5 oe7.  19). Hit e5 siau3-lian5 lang5 choe3 chit e5 tai7-chi3, long2 bo5 ian5-chhian5; in-ui7 i thiaN3 Nga2-kok e5 cha-bou2-kiaN2; koh i ti7 in lau7-pe7 e5 ke te7-it chun-kui3.  20). Hap-boat, kap i e5 kiaN2 Si7-kiam3, lai5 kau3 pun2-siaN5 e5 mng5-khau2, ka7 pun2-siaN5 e5 lang5 kong2,  21). Chiah e5 lang5 kap lan2 ho5-ho2; m7-tat8--tioh8 chun2 in ti7 chit e5 toe7 khia7-khi2, choe3 seng-li2; koh chit e5 toe7 iah8 khui-khoah, oe7 iong5-un2--tit in; lan2 thang chhoa7 in e5 cha-bou2-kiaN2 choe3-bou2, iah8 thang chiong lan2 e5 cha-bou2-kiaN2 ke3 hou7 in.  22). Tok8-tok8 tioh8 u7 chit8-hang7, hiah-e5 chiah beh un2 lan2, kap lan2 khia7-khi2, chiaN5-choe3 chit8 e5 peh-siN3; chiu7-si7 lan2 tiong-kan sou2 u7 e5 ta-pou-lang5 long2 tioh8 siu7 kat-le2, chhin-chhiuN7 in siu7 kat-le2 chit8-iuN7.  23). I e5 gu5, iuN5, chai5-san2, kap it-chhe3 e5 cheng-siN, kiam2 bo5 long2 kui ti7 lan2 mah? chi2-u7 tioh8 un2--in, in chiu7 beh kap lan2 toa3.  24). KiN3-na7 tui3 siaN5-mng5 chhut-lai5 e5 lang5 long2 thiaN-than3 Hap-boat kap i e5 kiaN2 Si7-kiam3 e5 oe7; tui3 an2-ni kiN3-na7 tui3 siaN5-mng5 chhut-lai5 e5 ta-pou-lang5 long2 siu7 kat-le2.  25). Kau3 te7-saN jit8, cheng3-lang5 tng teh thang3-thiaN3 e5 si5, Nga2-kok nng7 e5 kiaN2, chiu7-si7 Ti2-na2 e5 hiaN Se-bian7 kap Li7-bi7, long2 kiah8-to, than3 lang5 bo5 tiuN-ti5, lai5 kau3 siaN5-lai7, thai5-si2 long2-chong2 e5 ta-pou-lang5.  26). Ia7 eng7 to thai5-si2 Hap-boat kap i e5 kiaN2 Si7-kiam3; chhoa7 Ti2-na2 tui3 Si7-kiam3 e5 chhu3 chhut-lai5, chiu7 khi3.  27). Nga2-kok hiah e5 kiaN2, ui7-tioh8 in sio2-be7 siu7 phah la5-sam5, chiu7 lai5 kau3 siu7-thai5 e5 lang5 hia, chhiuN2-kiap in e5 siaN5.  28). ChhiuN2 in e5 iuN5-kun5, gu5-kun5, kap lu5; i2-kip8 siaN5-lai7 kap chhan5--nih sou2 u7 e5.  29). Koh chiong in it-chhe3 e5 he3-mih8 chiN5-chai5, it-chhe3 e5 gin2-a2 kap hu7-jin5-lang5, i2-kip8 tak8 te3 chhu3 sou2-u7--e5, long2 chhiuN2, liah8 chiu7 khi3.  30). Nga2-kok ka7 Se-bian7 kap Li7-bi7 kong2, Lin2 lian5-lui7 goa2, hou7 goa2 ti7 chit sou2-chai7 khia7-khi2 e5 peh-siN3 e5 tiong-kan, chiu7-si7 ti7 Ka-lam5 lang5 kap Pi2-li7-se2 lang5 e5 tiong-kan u7 chhau3-mia5.  Koh goa2 e5 lang5-giah8 chio2; in tek-khak chu7-chip8 lai5 kong-kek goa2, phah goa2; goa2 kap choan5-ke e5 lang5 long2 oe7 biat8-bo5.  31). In kong2, I kiam2 thang khoan2-thai7 goan2 sio2-be7 chhin-chhiuN7 chhiong-ki mah?

[35]	Siong7-te3 ka7 Nga2-kok kong2, Khi2--ah, chiuN7-khi3 Pek-tek8-li7, toa3 ti7-hia.  Koh tioh8 ti7-hia ka7 Siong7-te3 khi2 chit8 cho7 toaN5, chiu7-si7 li2 siam2-pi7 li2 e5 hiaN I2-so3 e5 bin7 e5 si5, tui3 li2 chhut-hian7--e5, hit-e5.  2). Nga2-kok chiu7 ka7 choan5-ke i2-kip8 it-chhe3 kap i ti7-teh e5 lang5 kong2, Lin2 tioh8 tu5-khi3 lin2 tiong-kan goa7-pang e5 siong7-te3; iah8 tioh8 ka-ki7 chheng-khi3, oaN7 lin2 e5 i-chiuN5.  3). Lan2 tioh8 khi2-lai5, chiuN7-khi3 Pek-tek8-li7; ti7-hia goa2 beh ka7 Siong7-te3 khi2 chit8 cho7 toaN5, chiu7-si7 ti7 goa2 tu2-tioh8 hoan7-lan7 e5 jit8, un2-chun2 goa2 e5 ki5-to2, ti7 goa2 sou2 kiaN5 e5 lou7 kap goa2 ti7-teh, hit-e5.  4). In chiu7 chiong in chhiu2-lai7 sou2 u7 iN7-pang e5 sin5-beng5, kap in e5 hi7-kau, long2 hou7 Nga2-kok; Nga2-kok chiong hiah-e5 tai5 ti7 Si7-kiam3 hit-ui7 e5 siong7-chhiu7-kha.  5). In chiu7 khi2-sin, Siong7-te3 hou7 si3-chiu-ui5 e5 siaN5 e5 lang5 long2 chin kiaN; in chiu7 bo5 tui-jip Nga2-kok e5 cheng3-kiaN2.  6). Nga2-kok, i2-kip8 it-chhe3 kap i choe3-tin7 e5 lang5, kau3 Ka-lam5 toe7 e5 Lou7-su, chiu7-si7 Pek-tek8-li7.  7). I ti7-hia khi2 chit8 cho7 toaN5, chiu7 ka7 hit sou2-chai7 ho7-mia5, kio3 I-lek8-pek-tek8-li7; in-ui7 i siam2-pi7 i e5 hiaN e5 si5, Siong7-te3 ti7-hia tui3 i chhut-hian7.  8). Li7-pek-ka e5 ni-bu2 Ti2-pho3-lat si2; chiu7 bai5-chong3 ti7 Pek-tek8-li7 e5 e7-bin7, siong7-chhiu7-kha; sou2-i2 kio3 i e5 mia5 A-lun5-pa-kou2.
	9). Nga2-kok tui3 Pa-tan3-a-lan5 to3--lai5, Siong7-te3 koh tui3 i chhut-hian7, su3-hok hou7 i.  10). Siong7-te3 koh ka7 i kong2, Li2 mia5 si7 Nga2-kok; taN i2-au7 li2 e5 mia5 bo5 koh kio3 Nga2-kok, beh mia5 kio3 I2-sek-liat8; chiu7 kio3 i e5 mia5 I2-sek-liat8.  11). Siong7-te3 koh ka7 i kong2, Goa2 si7 choan5-leng5 e5 Siong7-te3; li2 tioh8 siN-thoaN3 choe7-choe7; chiong-lai5 u7 chit8-kok, koh u7 choe7-choe7 kok, tui3 li2 lai5 siN, koh u7 kun-ong5 tui3 li2 siN-chhut.  12). Goa2 sou2 hou7 A-pek-lah8-han2 kap I2-sat e5 toe7, Goa2 beh hou7 li2, iah8 beh chiong chit e5 toe7 hou7 li2 e5 hou7-e3.  13). Siong7-te3 chiu7 tui3 kap i kong2-oe7 e5 sou2-chai7 chiuN7-khi3.  14). Nga2-kok chiu7 ti7 Siong7-te3 kap i kong2-oe7 e5 sou2-chai7, khia7 chit8 ki thiau7, chiu7-si7 chioh8-thiau7; ti7 hit teng2-bin7 koan3-tian7 to3-iu5.  15). Nga2-kok chiu7 chheng Siong7-te3 kap i kong2-oe7 e5 sou2-chai7, mia5 choe3 Pek-tek8-li7.  16). In tui3 Pek-tek8-li7 khi2-sin; li7-khui I2-hoat-tha iau2 u7 chit8 cham7 e5 lou7; Lah8-kiat tit-beh siN, lim5-san2 kan-lan5.  17). Tng i kan-khou2 siN e5 si5, khioh-chia2 tui3 i kong2, M7-bian2 kiaN, li2 taN beh koh tit-tioh8 chit8 e5 kiaN2.  18). I khui3 beh tng7, lim5-chiong e5 si5, chiu7 kio3 i e5 kiaN2 e5 mia5 Pian7-go5-ni5; i e5 lau7-pe7 ka7 i ho7-mia5 Pian7-nga2-bin2.  19). Lah8-kiat si2, bai5-chong3 ti7 khi3 I2-hoat-tha e5 lou7; I2-hoat-tha chiu7-si7 Pek-li7-heng5.  20). Nga2-kok khia7 thiau7 ti7 i e5 bong7-teng2; chit e5 thiau7 chiu7-si7 Lah8-kiat e5 bong7-pai5; kau3 kin-a2-jit8 iau2 ti7-teh.  21). I2-sek-liat8 koh khi2-sin khi3, ti7 I2-tek-tai5 tah pou3-piN5.  22). I2-sek-liat8 toa3 ti7 hit sou2-chai7 e5 si5, Liu5-pian7 khi3 kap i e5 lau7-pe7 e5 soe3-i5, Phek-lah8, saN-kap khun3; I2-sek-liat8 iah8 thiaN.
	23). Nga2-kok kiong7 u7 chap8-ji7 e5 kiaN2.  Li7-a e5 kiaN2, chiu7-si7 Nga2-kok e5 toa7-kiaN2 Liu5-pian7, i2-kip8 Se-bian7, Li7-bi7, Iu5-tai7, I2-sat-ka, Se-pou3-lun5;  24). Lah8-kiat e5 kiaN2, chiu7-si7 Iok-sek, Pian7-nga2-bin2;  25). Lah8-kiat e5 lu2-pi7 Phek-lah8 sou2 siN e5 kiaN2, chiu7-si7 Tan3 kap Na2-hut-tha-li7;  26). Li7-a e5 lu2-pi7 Sek-phaN3 sou2 siN e5 kiaN2 Ka-tek, A-siat; che si7 Nga2-kok ti7 Pa-tan3-a-lan5 sou2 siN e5 kiaN2.  27). Nga2-kok lai5 kiN3 i e5 lau7-pe7 I2-sat ti7 Ban7-li7, kau3 Ki-liat8-a-pa, chiu7-si7 Hi-pek-lun5, A-pek-lah8-han2 kap I2-sat bat kia3-ku e5 sou2-chai7.
	28). I2-sat hiong2-siu7 chit8-pah poeh-chap8 he3;  29). I2-sat ni5-he3 lau7, jit8-chi2 moa2-chiok, khui3 tng7 lai5 si2, to3--khi3 i e5 liat8-chou2 hia; i nng7 e5 kiaN2 I2-so3, Nga2-kok, ka7 i bai5-chong3.

[36]	I2-so3 chiu7-si7 I2-tong, i e5 se3-he7 ki3 ti7 e7-toe2.  2). I2-so3 chhoa7 Ka-lam5 toe7 e5 cha-bou2-gin2-a2 choe3-bou2; chiu7-si7 Hek-lang5 I2-lun5 e5 cha-bou2-kiaN2 A-tai7, kap Hi-bi7 lang5 Che3-pian7 e5 cha-bou2-sun, A-na2 e5 cha-bou2-kiaN2, A-ho5-li7-pa-ma2.  3). Koh chhoa7 I2-sit8-ma2-li7 e5 cha-bou2-kiaN2, Ni5-pai5-iok e5 chi2-be7, Pa-sit8-boat.  4). A-tai7 ka7 I2-so3 siN I2-li7-hoat; Pa-sit8-boat siN Liu5-jiN2;  5). A-ho5-li7-pa-ma2 siN Ia5-ou-si, Nga2-lan5, Kho2-lah8; che long2 si7 I2-so3 e5 kiaN2, ti7 Ka-lam5 toe7 siN--e5.  6). I2-so3 toa3 i e5 bou2, kiaN2, cha-bou2-kiaN2, kap ke-lai7 long2-chong2 e5 lang5, i2-kip8 gu5, iuN5, kap it-chhe3 e5 cheng-siN, it-chhe3 e5 chai5-but8, chiu7-si7 i ti7 Ka-lam5 toe7 sou2 tit-tioh8--e5, khi3 pat8 sou2-chai7, li7-khui i e5 sio2-ti7 Nga2-kok.  7). In-ui7 nng7-lang5 sou2-u7--e5 chin-choe7, boe7 thang saN-kap khia7; koh in-ui7 in e5 gu5 iuN5 choe7, sou2 kia3-kha e5 sou2-chai7 boe7 iong5-un2--tit.  8). Tui3 an2-ni I2-so3 toa3 ti7 Se-jiN2 soaN.  I2-so3 chiu7-si7 I2-tong.
	9). I2-so3 e5 se3-he7 ki3 ti7 e7-toe2:  I2-so3 chiu7-si7 Se-jiN2 soaN I2-tong lang5 e5 chou2;  10). I2-so3 chiah e5 kiaN2 e5 mia5 ki3 ti7 e7-toe2, I2-so3 e5 bou2 A-tai7 e5 kiaN2 I2-li7-hoat, I2-so3 e5 bou2 Pa-sit8-boat e5 kiaN2 Liu5-jiN2.  11). I2-li7-hoat e5 kiaN2; The5-ban7, O-boat, Se2-pho, Ka-than2, Ki-lap8-su;  12). Teng5-lap8 si7 I2-so3 e5 kiaN2 I2-li7-hoat e5 soe3-i5, i ka7 I2-li7-hoat siN A-ma2-lek8; che si7 I2-so3 e5 bou2 A-tai7 e5 kiaN2-sun.  13). Liu5-jiN2 e5 kiaN2 si7 Na2-hap, Sia7-lah8, Sa-ma2, Bi2-sat; chiah-e5 si7 I2-so3 e5 bou2 Pa-sit8-boat e5 kiaN2-sun.  14). I2-so3 e5 bou2 A-ho5-li7-pa-ma2 si7 Che3-pian7 e5 cha-bou2-sun, A-na2 e5 cha-bou2-kiaN2; i ka7 I2-so3 siN Ia5-ou-si, Nga2-lan5, Kho2-lah8.
	15). I2-so3 e5 kiaN2 sou2 siN choe3 chok8-tiuN2--e5, ki3 ti7 e7-toe2; I2-so3 e5 toa7-kiaN2 I2-li7-hoat e5 kiaN2, u7 The5-ban7 chok8-tiuN2, O-boat chok8-tiuN2, Se2-pho chok8-tiuN2, Ki-lap8-su chok8-tiuN2,  16). Kho2-lah8 chok8-tiuN2, Ka-than2 chok8-tiuN2, A-ma2-lek8 chok8-tiuN2; chiah-e5 si7 ti7 I2-tong toe7, I2-li7-hoat sou2 siN e5 chok8-tiuN2, si7 A-tai7 e5 kiaN2-sun.  17). I2-so3 e5 kiaN2-sun Liu5-jiN2 e5 kiaN2, u7 Na2-hap chok8-tiuN2, Sia7-lah8 chok8-tiuN2, Sa-ma2 chok8-tiuN2, Bi2-sat chok8-tiuN2; che si7 ti7 I2-tong toe7, tui3 Liu5-jiN2 sou2 chhut e5 chok8-tiuN2, long2 si7 I2-so3 e5 bou2 Pa-sit8-boat e5 kiaN2-sun.  18). I2-so3 e5 bou2 A-ho5-li7-pa-ma2 e5 kiaN2, u7 Ia5-ou-si chok8-tiuN2, Nga2-lan5 chok8-tiuN2, Kho2-lah8 chok8-tiuN2; che si7 tui3 I2-so3 e5 bou2, A-na2 e5 cha-bou2-kiaN2 A-ho5-li7-pa-ma2, sou2 chhut e5 chok8-tiuN2.  19). Chiah-e5 si7 I2-so3 e5 kiaN2-sun, koh chiah-e5 si7 in e5 chok8-tiuN2; I2-so3 chiu7-si7 I2-tong.
	20). Hit sou2-chai7 e5 pun2-toe7 lang5, chiu7-si7 Ho5-li7 lang5 Se-jiN2 e5 kiaN2-sun, ki3 e7-toe2; chiu7-si7 Lo5-tan, Sok-pa, Che3-pian7, A-na2, Ti2-sun7, I2-chhat, Ti2-san;  21). chiah-e5 si7 tui3 I2-tong toe7 e5 Ho5-li7 lang5, Se-jiN2 kiaN2-sun-tiong sou2 chhut e5 chok8-tiuN2.  22). Lo5-tan e5 kiaN2 si7 Ho5-li7, Hi-ban7; Lo5-tan e5 chi2-be7 si7 Teng5-lap8.  23). Sok-pa e5 kiaN2 si7 A-lek8-bun5, Ma2-na2-hat, I2-pa-liok8, Si7-pho, O-lam5.  24). Che3-pian7 e5 kiaN2; A-nga2, A-na2; tng-si5 teh chhi7 in lau7-pe7 Che3-pian7 e5 lu5, ti7 khong3-ia2 chhe7-tioh8 un-choaN5--e5, chiu7-si7 chit e5 A-na2.  25). A-na2 e5 kiaN2 si7 Ti2-sun7; A-na2 e5 cha-bou2-kiaN2 si7 A-ho5-li7-pa-ma2.  26). Ti2-sun7 e5 kiaN2 si7 Him-tan3, I-si7-pan, Ek-lan5, Ki-lan5.  27). I2-chhat e5 kiaN2 si7 Phek-han2, Sat-hoan, A-kan.  28). Ti2-san e5 kiaN2 si7 OU-su, A-lan5.  29). Tui3 Ho5-li7 lang5 sou2 chhut e5 chok8-tiuN2, ki3 ti7 e7-toe2; chiu7-si7 Lo5-tan chok8-tiuN2, Sok-pa chok8-tiuN2, Che3-pian7 chok8-tiuN2, A-na2 chok8-tiuN2,  30). Ti2-sun7 chok8-tiuN2, I2-chhat chok8-tiuN2, Ti2-san chok8-tiuN2.  Chiah-e5 si7 tui3 Ho5-li7 lang5 sou2 chhut e5 chok8-tiuN2, long2 ti7 Se-jiN2 toe7 choe3 chok8-tiuN2.
	31). Tng I2-sek-liat8 lang5 be7 u7 kun-ong5 ti7-li2 e5 tai7-seng, ti7 I2-tong toe7 choe3 ong5 lai5 ti7-li2--e5 ki3 ti7 e7-toe2.  32). Pi2-jiN2 e5 kiaN2, Pi2-lah8, ti7 I2-tong choe3 ong5; i e5 kiaN-siaN5 mia5 kio3 Teng5-hap-pa.  33). Pi2-lah8 si2-liau2, Pho-su-lah8 lang5 Sia7-lah8 e5 kiaN2, Iok-pa, soa3-chiap i choe3 ong5.  34). Iok-pa si2, The5-ban7 toe7 e5 lang5 Hou7-san soa3-chiap i choe3 ong5.  35). Hou7-san si2, Pi2-tat8 e5 kiaN2, Hap-tat8, soa3-chiap i choe3 ong5; i chiu7-si7 ti7 Mou5-ap toe7 thai5-iaN5 Bi2-tian5 lang5--e5.  I e5 kiaN-siaN5 mia5 kio3 A-bi7-tek.  36). Hap-tat8 si2, Ma2-su7-li7-ka lang5 Song-lah8 soa3-chiap i choe3 ong5.  37). Song-lah8 si2-liau2, Ho5-piN e5 Li7-ho5-pek lang5 So3-lo5 soa3-chiap i choe3 ong5.  38). So3-lo5 si2, A-kek-pho e5 kiaN2, Pa-lek8-hap-lam5, soa3-chiap i choe3 ong5.  39). A-kek-pho e5 kiaN2 Pa-lek8-hap-lam5 si2, Hap-tat8 soa3-chiap i choe3 ong5; i e5 kiaN-siaN5 mia5-kio3 Pa-ou; i e5 bou2 mia5-kio3 Bi2-hi-tha-piat, si7 Bi2-sat-hap8 e5 cha-bou2-sun, Ma2-tek-liat8 e5 cha-bou2-kiaN2.
	40). Tui3 I2-so3 sou2 chhut e5 chok8-tiuN2, chiau3 in e5 chong-chok8, sou2-chai7, mia5-ji7, ki3 ti7 e7-toe2; chiu7-si7 Teng5-lap8 chok8-tiuN2, A-lek8-oa2 chok8-tiuN2, Ia5-thiap chok8-tiuN2;  41). A-ho5-li7-pa-ma2 chok8-tiuN2, I2-lah8 chok8-tiuN2, Pi2-lun3 chok8-tiuN2;  42). Ki-lap8-su chok8-tiuN2, The5-ban7 chok8-tiuN2, Bi2-pi2-sat chok8-tiuN2;  43). Ma2-ki-tiap8 chok8-tiuN2, I2-lan5 chok8-tiuN2; chiah-e5 si7 I2-tong e5 chok8-tiuN2, chiau3 in khia7-khi2 e5 sou2-chai7, ti7 sou2 tit-tioh8 choe3-giap8 e5 toe7.  Chit-e5 si7 I2-tong lang5 e5 chou2, chiu7-si7 I2-so3.

[37]	Nga2-kok khia7-khi2 Ka-lam5 toe7, chiu7-si7 i e5 lau7-pe7 kia3-kha e5 sou2-chai7.  2). Nga2-kok e5 se3-he7 ki3 ti7 e7-toe2.  Iok-sek chap8-chhit he3 kap i hiah e5 hiaN saN-kap kou3 iuN5; i si7 chit8 e5 gin2-a2 kap i e5 lau7-pe7 e5 soe3-i5 Phek-lah8 e5 kiaN2, Sek-phaN3 e5 kiaN2, siong5-siong5 choe3-tin7; Iok-sek chiong i hiah e5 hiaN e5 phaiN2 phin2-heng7 ka7 in lau7-pe7 kong2.  3). TaN I2-sek-liat8 thiaN3 Iok-sek khah iaN5-ke3 ti7 thiaN3 i e5 cheng3-kiaN2, in-ui7 Iok-sek si7 i ni5-lau7 siN--e5; i ka7 i choe3 chit8 nia2 chhai2-sek e5 saN.  4). Iok-sek hiah e5 hiaN khoaN3-kiN3 lau7-pe7 thiaN3 Iok-sek, ke3-thau5 ti7 thiaN3 in; chiu7 oan3-hun7 Iok-sek, boe7-oe7 kap i kong2 ho5-bok8 e5 oe7.
	5). Iok-sek bang7-kiN3 chit8 e5 bang7, ka7 i hiah e5 hiaN kong2; in chiu7 koh-khah oan3-hun7 i.  6). Iok-sek tui3 in kong2, ChhiaN2 lin2 thiaN goa2 sou2 bang7-kiN3 e5 bang7.  7). Lan2 ti7 hng5--nih ha5 gou7-kak; goa2 sou2-ha5--e5 khi2-lai5 khia7, lin2 sou2-ha5--e5 ui5-lui5 lai5 pai3 goa2 sou2 ha5--e5.  8). I e5 hiaN in3 kong2, Chong2-bo5 li2 chin-chiaN3 beh choe3 goan2 e5 ong5 mah? chin-chiaN3 beh koan2-hat goan2 mah? In chiu7 ui7-tioh8 i e5 bang7, kap i e5 oe7, koh-khah oan3-hun7 i.  9). Au7-lai5 i koh bang7-kiN3 chit8 e5 bang7, iah8 ka7 i e5 hiaN kong2, Li2 khoaN3, goa2 iu7-koh bang7-kiN3 chit8 e5 bang7; u7 jit8, geh8, kap chap8-it liap8 chhiN teh pai3 goa2.  10). Iok-sek ka7 i e5 lau7-pe7 kap i e5 hiaN kong2; in lau7-pe7 chiu7 chek-pi7 i, kong2, Li2 sou2 bang7-kiN3 chit e5 bang7 si7 chaiN2-iuN7? chong2-bo5 goa2 kap lin2 lau7-bu2 lin2 hiaN-ti7, long2 beh phak-teh pai3 li2 mah?  11). I e5 hiaN long2 oan3-tou3 i; i e5 lau7-pe7 eng7 chiah e5 oe7 ki3 ti7 sim-lai7.
	12). Iok-sek e5 hiaN khi3 Si7-kiam3, chhi7 lau7-pe7 e5 iuN5.  13). I2-sek-liat8 tui3 Iok-sek kong2, Lin2 hiaN kiam2 m7-si7 ti7 Si7-kiam3 chhi7 iuN5 mah? Li2 lai5, goa2 beh chhe li2 khi3 in hia.  14). I in3 kong2, Goa2 ti7-chia.  I ka7 i kong2, Li2 khi3 khoaN3 lin2 hiaN u7 peng5-an a2-bo5, iuN5-kun5 u7 peng5-an a2-bo5; to3--lai5 ka7 goa2 kong2.  Chiu7 chhe i chhut Hi-pek-lun5 e5 soaN-kok; i chiu7 khi3 kau3 Si7-kiam3.  15). U7 lang5 tng7--tioh8 i ti7 soaN--nih be5-lou7; chiu7 mng7 i kong2, Li2 teh chhe7 sim2-mih8?  16). I kong2, Goa2 teh chhe7 goa2 e5 hiaN; chhiaN2 ka7 goa2 kong2, in ti7 tah-loh8 teh chhi7 iuN5.  17). Hit-lang5 kong2, In i2-keng li7-khui chia; in-ui7 goa2 thiaN-kiN3 in teh kong2, Lan2 lai5-khi3 To-tan.  Iok-sek chiu7 khi3 jip i e5 hiaN, tu2-tioh8 in ti7 To-tan.  18). In hng7-hng7 khoaN3-kiN3 i, i iau2-be7 kiaN5 kau3 in hia, in chiu7 saN-kap ke3-bou5 beh hai7-si2 i.  19). Tai7-ke saN-kap kong2, Li2 khoaN3, choe3-bang7--e5 lai5--lah.  20). Hou3--lai5, taN lan2 ka7 i thai5-si2, hiat ti7 chit8 e5 ta-chiN2; chiah lai5 kong2 u7 phaiN2-siu3 chiah8--i; lan2 chiah khoaN3 i e5 bang7 chiong-lai5 chaiN2-iuN7.  21). Liu5-pian7 thiaN-kiN3, chiu7 kiu3 i thoat-li7 in e5 chhiu2; kong2, Lan2 m7-thang hai7 i e5 siN3-mia7.  22). Liu5-pian7 koh tui3 in kong2, M7-thang hou7 i lau5-huih; thang ka7 i hiat ti7 chit e5 khong3-ia2 e5 ta-chiN2, m7-thang he7 chhiu2 hai7 i; i3-su3 si7 beh kiu3 i thoat-li7 in e5 chhiu2, hou7 i to3--khi3 i e5 lau7-pe7 hia.  23). Iok-sek kau3 i e5 hiaN hia, hit-tiap8 in chiu7 thng3 Iok-sek e5 goa7-saN, chiu7-si7 i seng-khu hit-nia2 chhai2-sek e5 saN;  24). chiu7 liah8 i, hiat-loh8 chiN2, hit e5 chiN2 si7 ta--e5, lai7-bin7 bo5 chui2.
	25). In che7-teh chiah8-piaN2; kiah8-bak8 khoaN3, khoaN3-kiN3 chit8-tin7 I2-sit8-ma2-li7 lang5 tui3 Ki-liat8 lai5; eng7 lok8-to5 pe7 hiuN-liau7, ju2-hiuN, but8-ioh8, beh toa3 loh8--khi3 Ai-kip8.  26). Iu5-tai7 tui3 chiah e5 hiaN-ti7 kong2, Lan2 thai5-si2 lan2 e5 sio2-ti7, khng3-bat8 i e5 huih, u7 sim2-mih8 li7-ek?  27). Lan2 lai5 ka7 i boe7 hou7 I2-sit8-ma2-li7 lang5; m7-thang he7-chhiu2 hai7 i; in-ui7 i si7 lan2 e5 sio2-ti7, lan2 e5 kut-jiok8.  HiaN-ti7 thiaN--i.  28). U7 hiah e5 Bi2-tian5 e5 seng-li2 lang5 tui3 hia ke3, i e5 hiaN chiu7 ka7 Iok-sek tui3 chiN2-lai7 puih8--khi2-lai5, chiong i boe7 hou7 I2-sit8-ma2-li7 lang5, tit-tioh8 ji7-chap8 e5 gun5.  Hiah e5 lang5 chiu7 toa3 Iok-sek khi3 Ai-kip8.  29). Liu5-pian7 to3-tng2--lai5 chiN2-piN, khoaN3-kiN3 Iok-sek bo5 ti7 chiN2-lai7, chiu7 thiah-lih8 ka-ki7 e5 saN.  30). To3--khi3 sio2-ti7 hia, kong2, Gin2-a2 bo5--khi3 lah; ia7 goa2 nih, goa2 beh tah-loh8 khi3?  31). In chiu7 thai5 chit8 chiah soaN-iuN5-kang2, chiong Iok-sek hit nia2 saN un3-huih;  32). chiu7 chhe lang5 theh8 hit nia2 chhai2-sek e5 saN khi3 in lau7-pe7 hia, kong2, Goan2 chhe7-tioh8 chit-nia2, chhiaN2 li2 jin7-khoaN3 si7 li2 e5 kiaN2 e5 goa7-saN a2 m7-si7.  33). I jin7-tit, chiu7 kong2, Che si7 goa2 e5 kiaN2 e5 goa7-saN, u7 phaiN2-siu3 ka7-chiah8--i; Iok-sek tek-khak hou7 i thiah-chhui3.  34). Nga2-kok chiu7 thiah-lih8 saN, io ha5 moa5-pou3, ui7 i e5 kiaN2 ai-siong choe7-choe7 jit8.  35). I e5 kiaN2 kap i e5 cha-bou2-kiaN2 long2 khi2-lai5 an-ui3 i; i m7-kheng2 siu7 an-ui3; kong2, Goa2 tek-khak ai-siong loh8 im-hu2, kau3 goa2 e5 kiaN2 hia.  I e5 lau7-pe7 ui7-tioh8 i thi5-khau3.  36). Bi2-tian5 lang5 toa3 Iok-sek kau3 Ai-kip8, chiong i boe7 hou7 Hoat-lo2 e5 jin5-sin5, si7-oe7-tiuN2, Pho-the5-hoat.

[38]	Hit-si5 Iu5-tai7 li7-khui i e5 hiaN-ti7, loh8--khi3 kau3 chit8 e5 A-tou7-lan5 lang5, mia5 choe3 Hi-lah8 e5 ke;  2). Iu5-tai7 ti7-hia khoaN3-kiN3 chit8 e5 Ka-lam5 lang5, mia5-kio3 Su-a e5 cha-bou2-kiaN2; chiu7 chhoa7 i, kap i tang5-pang5.  3). I chiu7 hoai5-in7 siN-kiaN2; Iu5-tai7 chiu7 ka7 i ho7 mia5 choe3 JiN2.  4). I koh hoai5-in7 siN-kiaN2; lau7-bu2 ka7 i ho7 mia5 Go5-lam5.  5). I iu7-koh siN-kiaN2, ka7 i ho7-mia5 Si7-lah8; i siN Si7-lah8 e5 si5, Iu5-tai7 tu2-a2 ti7 Ki-sek.  6). Iu5-tai7 ka7 i e5 toa7-kiaN2 JiN2 chhoa7-bou2, mia5-kio3 Tha-ma2.  7). Iu5-tai7 e5 toa7-kiaN2 JiN2 kiaN5-phaiN2 ti7 Ia5-ho5-hoa e5 bin7-cheng5; Ia5-ho5-hoa chiu7 hou7 i si2.  8). Iu5-tai7 ka7 Go5-lam5 kong2, Li2 tioh8 kap li2 e5 hiaN-so2 tang5-pang5, tui3 i lai5 chin7 li2 choe3 sio2-ti7 e5 pun2-hun7, ka7 li2 e5 hiaN lip8 hou7-su5.  9). Go5-lam5 chai sou2 siN e5 kiaN2 bo5 kui ti7 i ka-ki7; sou2-i2 tang5-pang5 e5 si5, ui5-siat ti7 toe7--nih, bian2-tit hou7 i e5 hiaN u7 hou7-su5.  10). I e5 sou2-choe3, Ia5-ho5-hoa khoaN3 choe3 phaiN2; hou7 i ia7 si2.  11). Iu5-tai7 sim-lai7 kong2, KiaN-liau2 Si7-lah8 iah8 si2, chhin-chhiuN7 i nng7 e5 hiaN chit8-iuN7; chiu7 tui3 i e5 sim-pu7 Tha-ma2 kong2, Li2 khi3 toa3 lin2 lau7-pe7 e5 ke chiu2-koaN2, theng3-hau7 goa2 e5 kiaN2 Si7-lah8 tiong2-seng5.  Tha-ma2 chiu7 to3--khi3, toa3 ti7 in lau7-pe7 e5 ke.
	12). Ke3 ku2-ku2, Iu5-tai7 e5 bou2 Su-a e5 cha-bou2-kiaN2 si2; Iu5-tai7 siu7 an-ui3; chiu7 kap i e5 peng5-iu2 A-tou7-lan5 lang5 Hi-lah8 chiuN7-khi3 Teng5-na2, kau3 i chian2 iuN5-mng5 e5 lang5 hia.  13). U7 lang5 ka7 Tha-ma2 kong2, Lin2 ta-koaN chiuN7-khi3 Teng5-na2, chian2 i e5 iuN5 e5 mng5.  14). Tha-ma2 khoaN3-kiN3 Si7-lah8 i2-keng tiong2-seng5, iau2 bo5 chhoa7 i choe3-bou2; chiu7 thng3 i chiu2-koaN2 e5 saN, eng7 phe3 ta3-bin7, koh moa sin-the2; che7 ti7 Teng5-na2 e5 lou7, I-na2-in3 mng5-khau2.  15). Iu5-tai7 khoaN3-kiN3 i, liah8-choe3 si7 chhiong-ki, in-ui7 i u7 ta3-bin7.  16). Chiu7 oat-khi3 lou7-piN chiu7-kun7 i; kong2, Lai5, hou7 goa2 kap li2 saN-kap khun3; in-ui7 m7-chai si7 i e5 sim-pu7; in3 kong2, Li2 beh kap goa2 khun3, beh eng7 sim2-mih8 hou7 goa2?  17). Iu5-tai7 kong2, Goa2 tui3 iuN5-kun5-lai7 liah8 chit8 chiah soaN-iuN5-a2, kia3--lai5 hou7 li2.  Kong2, Li2 beh eng7 mih8 hou7 goa2 choe3 chun2-tng3, theng3-hau7 li2 kia3--lai5 mah?  18). Iu5-tai7 kong2, Goa2 tioh8 sim2-mih8 hou7 li2 choe3 chun2-tng3? I chiu7 kong2, Li2 e5 in3, li2 e5 toa3, kap li2 chhiu2--nih e5 koaiN2-a2; chiu7 hou7 i, kap i khun3; i chiu7 tui3 Iu5-tai7 hoai5-in7.  19). Tha-ma2 khi2-lai5 khi3; thng3 i e5 phe3, iu5-goan5 chheng7 i chiu2-koaN2 e5 saN.  20). Iu5-tai7 thok i e5 peng5-iu2 A-tou7-lan5 lang5 sang3 chit8 chiah soaN-iuN5-a2, beh tui3 hit e5 hu7-jin5-lang5 e5 chhiu2 theh8 chun2-tng3; chhe7 i boe7 tioh8.  21). Chiu7 mng7 hit sou2-chai7 e5 lang5 kong2, I-na2-in3 lou7-piN e5 chhiong-ki ti7 tah-loh8? in kong2, chit-ui7 bo5 chhiong-ki.  22). I to3--khi3 kiN3 Iu5-tai7 kong2, Goa2 chhe7 i bo5; hit-ui7 e5 lang5 iah8 kong2, Chit-ui7 bo5 chhiong-ki.  23). Iu5-tai7 kong2, Ku3-chai7 i theh8-khi3, bian2-tit lan2 kian3-siau3; li2 khoaN3, goa2 i2-keng chiong chit chiah soaN-iuN5-a2 sang3 i, li2 keng2-jian5 chhe7 i bo5.  24). Iok-liok8 ke3 saN-geh8-jit8, u7 lang5 ka7 Iu5-tai7 kong2, Li2 e5 sim-pu7 Tha-ma2 choe3 chhiong-ki; koh in-ui7 kiaN5-im5, soa3 u7 sin-in7.  Iu5-tai7 kong2, Ka7 i thoa--chhut-lai5 sio.  25). Tha-ma2 hou7 lang5 thoa--chhut-lai5 e5 si5, chiu7 chhe lang5 khi3 kiN3 i e5 ta-koaN kong2, Chiah e5 mih8 si7 chi7-chui7 e5, goa2 chiu7-si7 tui3 i lai5 hoai5-in7.  26). Koh kong2, ChhiaN2 li2 jin7, khoaN3 chit e5 in3 kap toa3 kap koaiN2-a2 si7 chi7-chui7 e5.  Iu5-tai7 jin7-tit, chiu7 kong2, I pi2 goa2 khah u7-gi7; in-ui7 goa2 bo5 chiong i ke3 hou7 goa2 e5 kiaN2 Si7-lah8; tui3 hit-tiap8 Iu5-tai7 bo5 koh chhin-kun7 i.  27). Tha-ma2 tit-beh siN e5 si5, chai i pak-tou2-lai7 si7 siang-e5.  28). Teh siN e5 si5, chit8 e5 gin2-a2 chhun chit8 ki chhiu2 chhut-lai5; khioh-chia2 theh8 ang5-soaN3 pak8 ti7 i e5 chhiu2 kong2, Chit-e5 si7 tai7-seng chhut-e5.  29). Au7-lai5 i e5 chhiu2 kiu--jip8-khi3; te7-ji7--e5 chhut-si3; khioh-chia2 kong2, Li2 siaN2-su7 chong5--chhut-lai5? chit e5 piak-phoa3 si7 ui7-tioh8 li2; sou2-i2 ka7 i ho7-mia5 choe3 Hoat-lek8-su.  30). Au7-lai5 hit-e5, chhiu2 pak8 ang5-soaN3--e5, iah8 siN--chhut-lai5; chiu7 ho7 i e5 mia5 choe3 Sia7-lah8.

[39]	Iok-sek hou7 lang5 toa3 loh8-khi3 Ai-kip8; u7 chit8 e5 Ai-kip8 lang5, si7 Hoat-lo2 e5 jin5-sin5 si7-oe7-tiuN2 Pho-the5-hoat, tui3 hiah-e5 toa3 i lai5 e5 I2-sit8-ma2-li7 lang5 e5 chhiu2 boe2--khi3.  2). Ia5-ho5-hoa kap i saN-kap ti7-teh, hou7 i tak8-hang7 heng-thong; toa3 ti7 i e5 chu2-lang5 Ai-kip8 lang5 e5 ke.  3). I e5 chu2-lang5 khoaN3-kiN3 Ia5-ho5-hoa kap i saN-kap ti7-teh; koh Ia5-ho5-hoa hou7 i e5 chhiu2 sou2 choe3--e5 long2 heng-thong.  4). Iok-sek chiu7 ti7 chu2-lang5 e5 bin7-cheng5 tit-tioh8 un-tian2, lai5 hok8-sai7 i; chu2-lang5 siat-lip8 i koan2-li2 i e5 ke, chiong it-chhe3 sou2-u7--e5 kau i e5 chhiu2.  5). Tui3 chu2-lang5 siat-lip8 i koan2-li2 ke-su7, kap i it-chhe3 sou2-u7--e5, Ia5-ho5-hoa ui7-tioh8 Iok-sek e5 ian5-kou3, su3-hok ti7 hit e5 Ai-kip8 lang5 e5 ke; kiN3-na7 ke-lai7 kap chhan5--nih it-chhe3 sou2-u7--e5, long2 tit-tioh8 Ia5-ho5-hoa su3-hok.  6). I chiong it-chhe3 sou2-u7--e5, long2 kau Iok-sek e5 chhiu2; tu5-khi3 i sou2 chiah8 e5 mih8 i2-goa7, pat8-hang7 sou2-u7--e5, long2 m7-chai.  Iok-sek sui2 koh ho2-siN-choe3.
	7). Chiah e5 tai7-chi3 i2-au7, Iok-sek e5 chu2-bu2 chu3-sin5 khoaN3--i, kong2, Lai5 kap goa2 khun3.  8). Iok-sek m7-than3, tui3 i e5 chu2-bu2 kong2, Li2 khoaN3, ke-lai7 u7 sim2-mih8 ti7 goa2 e5 chhiu2, goa2 e5 chu2-lang5 long2 m7-chai; i i2-keng chiong sou2-u7--e5 kau ti7 goa2 e5 chhiu2; ti7 chi2 ke-lai7 bo5 chit8-e5 pi2 goa2 khah-toa7;  9). li2 i2-goa7, i bo5 chit8-hang7 bo5 kau goa2, in-ui7 li2 si7 i e5 bou2; goa2 chaiN2-iuN7 thang kiaN5 chit e5 toa7-phaiN2, lai5 tek-choe7 Siong7-te3?  10). Au7-lai5 i tak8-jit8 kap Iok-sek kong2-oe7; Iok-sek bo5 thiaN i e5 oe7; bo5 kap i khun3, iah8 bo5 kap i choe3-tui.  11). U7 chit8-jit8, Iok-sek jip8 chhu3 pan7 i e5 tai7-chi3; ke-lai7 e5 lang5 bo5 chit8-e5 ti7 chhu3-lai7.  12). Hu7-jin5-lang5 chiu7 khiu2 i e5 saN kong2, Li2 lai5 kap goa2 khun3; Iok-sek chiong saN pang3 ti7 i e5 chhiu2, chau2 chhut-khi3 goa7-bin7.  13). Hu7-jin5-lang5 khoaN3-kiN3 Iok-sek chiong saN pang3 ti7 i chhiu2--nih, koh chau2-chhut goa7-bin7;  14). chiu7 kio3 ke-lai7 e5 lang5 lai5, tui3 in kong2, Lin2 khoaN3--teh, i toa3 chit8 e5 Hi-pek-lai5 lang5 jip8-lai5 lan2 e5 ke beh hi3-lang7 lan2; i lai5 goa2 chia, beh kap goa2 khun3, goa2 chiu7 toa7-siaN hoah;  15). i thiaN-kiN3 goa2 chhut-siaN hoah, chiu7 chiong i e5 saN pang3 ti7 goa2 chia, chau2-chhut goa7-bin7.  16). Hu7-jin5-lang5 chiong Iok-sek e5 saN siu ti7 i hia, theng3-hau7 i e5 chu2-lang5 to3--lai5.  17). Chiu7 tui3 i kong2-khi2 chiah e5 su7; kong2, Li2 sou2 toa3-lai5 lan2 chia, hit e5 Hi-pek-lai5 e5 lou5-pok8, kau3 goa2 chia, beh hi3-lang7 goa2;  18). goa2 chhut-siaN hoah, i chiong i e5 saN pang3 ti7 goa2 chia, chau2-chhut goa7-bin7.  19). Chu2-lang5 thiaN-kiN3 i e5 bou2 tui3 i sou2 kong2 e5 oe7, kong2, Li2 e5 lou5-pok8 chhin-chhiuN7 an2-ni khoan2-thai7 goa2, i chiu7 siu7-khi3.  20). Iok-sek e5 chu2-lang5 chiong i koaiN-loh8 kaN, chiu7-si7 ong5 e5 choe7-hoan7 siu7 koaiN e5 sou2-chai7; tui3 an2-ni Iok-sek ti7 hit e5 kaN-lai7.
	21). Chong2-si7 Ia5-ho5-hoa kap Iok-sek ti7-teh, si-un hou7 i; hou7 i ti7 koan2-kaN e5 lang5 e5 bin7-cheng5 tit-tioh8 un-tian2.  22). Koan2-kaN--e5 chiu7 chiong kaN-lai7 sou2 u7 e5 hoan7-lang5 long2 kau Iok-sek e5 chhiu2; in ti7-hia sou2 choe3 e5 tai7-chi3, long2 si7 i teh choe3.  23). KiN3-na7 Iok-sek chhiu2-e7 e5 tai7-chi3, koan2-kaN--e5 it-khai3 bo5 chhap; in-ui7 Ia5-ho5-hoa kap Iok-sek ti7-teh, koh i sou2 choe3--e5, Ia5-ho5-hoa long2 hou7 i heng-thong.

[40]	Chiah e5 tai7-chi3 i2-au7, Ai-kip8 ong5 e5 chiu2-cheng3 kap tu5-pang5 tek-choe7 in e5 chu2 Ai-kip8 ong5.  2). Hoat-lo2 siu7-khi3 i nng7 e5 jin5-sin5, chiu7-si7 chiu2-cheng3-tiuN2 kap tu5-pang5-tiuN2,  3). chiong in koaiN ti7 si7-oe7-tiuN2 hu2-lai7 e5 kaN, chiu7-si7 Iok-sek siu7 koaiN e5 sou2-chai7.  4).  Si7 -oe7-tiuN2 chiong in kau-tai3 Iok-sek, i chiu7 su-hau7 in; in chiu7 ti7 kaN-lai7 u7 hiah-ku2.  5). Siu7-koaiN ti7 kaN--e5, Ai-kip8 ong5 e5 chiu2-cheng3 kap tu5-pang5, nng7-lang5 tang5 chit8-mi5 kok bang7-kiN3 chit8 e5 bang7, long2 chiau3 tak8 e5 bang7 e5 i3-gi7 lai5 bang7.  6). Kau3 thiN-kng, Iok-sek jip8--khi3 in hia, khoaN3-kiN3 in u7 iu-bun7 e5 khoan2-sit.  7). I chiu7 mng7 Hoat-lo2 nng7 e5 jin5-sin5, chiu7-si7 kap i piN5-piN5 koaiN ti7 chu2-lang5 hu2-lai7--e5, kong2, Kin-a2-jit8 lin2 siaN2-su7 bin7 tai3-iu-iong5?  8). In ka7 i kong2, Goan2 tak8-lang5 bang7-kiN3 chit8 e5 bang7, bo5 lang5 thang oan5.  Iok-sek ka7 in kong2, Oan5-bang7 kiam2-m7-si7 chai7 ti7 Siong7-te3 mah? chhiaN2 lin2 ka7 goa2 kong2.  9). Chiu2-cheng3 chiu7 tui3 Iok-sek pai5-liat8 i e5 bang7, kong2, Goa2 bang7-tiong khoaN3-kiN3 u7 chit8 chang5 phu5-to5-chhiu7 ti7 goa2 e5 bin7-cheng5;  10). chhiu7-teng2 u7 saN-ki, chhin-chhiuN7 u7 hoat-ge5 khui-hoe; i e5 pha kiat-chiaN5 sek8 e5 phu5-to5.  11). Hoat-lo2 e5 poe ti7 goa2 e5 chhiu2-lai7, goa2 chiu7 theh8 phu5-to5, nih8 i ti7 Hoat-lo2 e5 poe-lai7, chiong poe phang5 kau Hoat-lo2 e5 chhiu2.  12). Iok-sek ka7 i kong2, Li2 e5 bang7 si7 an2-ni oan5; saN-ki chiu7-si7 saN-jit8;  13). koh saN-jit8, Hoat-lo2 beh ku2-khi2 li2 e5 thau5, hok8-to3 li2 e5 koaN-chit; Hoat-lo2 e5 chiu2-poe beh iu5-goan5 he7 ti7 li2 e5 chhiu2, chhin-chhiuN7 cheng5 choe3 i e5 chiu2-cheng3 chit8-iuN7.  14). Li2 na7 tek-chi3 e5 si5, tioh8 ki3-liam7 goa2, si-un hou7 goa2; ti7 Hoat-lo2 e5 bin7-cheng5 thoe3 goa2 kong2 chit8 siaN; kiu3 goa2 chhut chit e5 kaN.  15). Goa2 sit8-chai7 si7 tui3 Hi-pek-lai5 lang5 e5 toe7 siu7-boe7--lai5-e5; goa2 ti7-chia iah8 bo5 choe3-chhut sim2-mih8, hou7 in ka7 goa2 koaiN-loh8 kaN.  16). Tu5-pang5 khoaN3-kiN3 bang7 oan5-liau2 ho2, chiu7 ka7 Iok-sek kong2, Goa2 iah8 ti7 goa2 e5 bang7-tiong khoaN3, ti7 goa2 e5 thau5-khak-teng2 u7 saN-kheng pek e5 piaN2;  17). teng2-bin7 hit-kheng u7 toe2 Hoat-lo2 sou2 chiah8 tak8-ho7 pek e5 mih8; u7 chiau2 lai5 teh goa2 thau5-khak-teng2 kheng-lai7 e5 mih8.  18). Iok-sek in3 i kong2, Li2 e5 bang7 si7 an2-ni oan5; saN khia kheng si7 saN-jit8;  19). koh saN-jit8, Hoat-lo2 beh ku2-khi2 li2 e5 thau5-khak li7-khui li2, tiau3 li2 ti7 chha5--nih; beh u7 pe-chiau2 lai5 teh li2 sin-khu e5 bah.  20). Kau3 te7-saN jit8, si7 Hoat-lo2 e5 siN-jit8, i ui7 cheng3 jin5-sin5 pai5-siat ian5-siah8; ti7 chiah e5 jin5-sin5 e5 tiong-kan, thai-ku2 chiu2-cheng3 kap tu5-pang5;  21). hou7 chiu2-cheng3-tiuN2 hok8-to3 koaN-chit; i iu5-goan5 phang5-poe ti7 Hoat-lo2 e5 chhiu2;  22). chong2-si7 chiong tu5-pang5-thau5 tiau3--khi2-lai5; tu2-tu2 chiau3 Iok-sek sou2 ka7 in oan5--e5.  23). Na7-si7 chiu2-cheng3-tiuN2 bo5 liam7-tioh8 Iok-sek, keng2-jian5 boe7-ki3-tit i.

[41]	 Ke3 nng7-ni5 ka-nng5, Hoat-lo2 bin5-bang7; bang7-kiN3 i khia7 ti7 ho5-piN,  2). khoaN3-kiN3 chhit chiah gu5-bu2 tui3 ho5--nih khi2-lai5, sui2 koh pui5; ti7 lou5-tek-a2-lai7 teh chiah8.  3). Te3-au7 koh u7 chhit chiah gu5-bu2 tui3 ho5--nih khi2--lai5, khiap-si3 koh san2; kap cheng5 hiah e5 gu5 tang5-khia7 ti7 ho5-piN.  4). Chiah e5 khiap-si3 koh san2 e5 gu5-bu2 it-chin7 chiah8 hi2 chhit-chiah sui2 koh pui5 e5 gu5.  Hoat-lo2 chiu7 chhiN2.  5). I koh khun3, te7-ji7 pai2 bin5-bang7; bang7-kiN3 chit8 chang5 beh8 chhut chhit-sui7, phauh koh ho2.  6). Au7-lai5 khoaN3-kiN3 koh chhut chhit-sui7, phaN3-phaN3, koh hou7 tang-hong sau3-phaiN2.  7). Chiah e5 phaN3 e5 sui7 thun hi2 chhit-sui7 phauh koh pa2-moa2--e5.  Hoat-lo2 chhiN2, chiah chai si7 bang7--kiN3.  8). Kau3 thiN-kng, Hoat-lo2 sim bo5 peng5-an; chiu7 chhe lang5 tiau3 Ai-kip8 sou2 u7 e5 sut8-su7, phok-su7 lai5; Hoat-lo2 chiu7 chiong i sou2 bang7-kiN3--e5 ka7 in kong2; in bo5 lang5 oe7 ka7 Hoat-lo2 oan5.
	9). Hit-si5 chiu2-cheng3-tiuN2 ka7 Hoat-lo2 kong2, Goa2 kin-a2-jit8 ki3-tit goa2 e5 choe7.  10). Cheng5 Hoat-lo2 siu7-khi3 jin5-sin5, chiong goa2 kap tu5-pang5-thau5 koaiN ti7 si7-oe7-tiuN2 hu2-lai7 e5 kaN.  11). Goa2 kap i, nng7-lang5 siang5 hit-mi5 u7 bang7-kiN3, kok chiau3 i e5 bang7 e5 i3-gi7 lai5 bang7.  12). Ti7-hia, kap goan2 ti7-teh, u7 chit8 e5 Hi-pek-lai5 e5 siau3-lian5 lang5, si7 si7-oe7-tiuN2 e5 lou5-pok8, goan2 ka7 i kong2, i chiu7 ka7 goan2 oan5 goan2 e5 bang7; si7 chiau3 goan2 tak8-lang5 e5 bang7 lai5 oan5.  13). Au7-lai7 tu2-tu2 chiau3 i sou2 ka7 goan2 oan5--e5 lai5 chiaN5; i hou7 goa2 hok8-chit, hit-lang5 siu7 tiau3 lai5 si2.
	14). Hoat-lo2 chiu7 chhe lang5 khi3 tiau3 Iok-sek, in chiu7 kin2-kin2 chhoa7 i chhut-kaN; i chiu7 chian2-hoat, oaN7 i e5 saN, lai5 kiN3 Hoat-lo2.  15). Hoat-lo2 ka7 Iok-sek kong2, Goa2 bang7-kiN3 chit8 e5 bang7, bo5 lang5 oe7 oan5--i; goa2 thiaN-kiN3 lang5 kong2 kau3 li2 thiaN-kiN3 bang7 chiu7 oe7 oan5.  16). Iok-sek in3 Hoat-lo2 kong2, Che m7-si7 chai7-ti7 goa2; Siong7-te3 beh chiong peng5-an chi2-si7 Hoat-lo2.  17). Hoat-lo2 ka7 Iok-sek kong2, Goa2 bang7-kiN3 goa2 khia7 ti7 ho5-piN,  18). u7 chhit chiah gu5-bu2 tui3 ho5--nih khi2--lai5, pui5 koh sui2; ti7 lou5-tek-a2-lai7 teh chiah8;  19). te3-au7 koh u7 chhit chiah gu5-bu2 khi2--lai5, nng7-chiaN2, chin khiap-si3, koh chin san2; pian3 Ai-kip8 toe7, goa2 m7-bat khoaN3-kiN3 kau3 chiah phaiN2.  20). Chiah e5 san2 koh khiap-si3 e5 gu5-bu2 it-chin7 chiah8 tai7-seng hi2 chhit chiah pui5 e5 gu5-bu2;  21). thun loh8 pak, iau2-boe7 khoaN3-chhut u7 thun--loh8 khi3; hit e5 khiap-si3 e5 khoan2 iu5-goan5 kap tai7-seng bo5 koh-iuN7; goa2 chiu7 chhiN2.  22). Goa2 ti7 bang7-tiong koh khoaN3-kiN3 chit8 chang5 beh8, chhut chhit-sui7, pa2-moa2 koh ho2;  23). au7-lai5 koh chhut chhit-sui7, kou-ta5, phaN3-phaN3, koh hou7 tang-hong sau3-phaiN2;  24). chiah e5 phaN3-phaN3 e5 sui7 thun hi2 chhit sui7 ho2--e5.  Goa2 kong2 hou7 sut8-su7 thiaN, ia7 bo5 lang5 oe7 ka7 goa2 koe2-beng5.
	25). Iok-sek ka7 Hoat-lo2 kong2, Hoat-lo2 e5 bang7 chiu7-si7 chit8-e5; Siong7-te3 sou2 beh kiaN5 e5 su7, u7 chi2-si7 Hoat-lo2.  26). Chhit-chiah ho2 e5 gu5-bu2 si7 chhit-ni5; chhit-sui7 ho2--e5, iah8 si7 chhit-ni5; bang7 si7 chit8-e5.  27). Hiah e5 te3-au7 khi2--lai5 e5 chhit chiah san2 koh khiap-si3 e5 gu5-bu2, si7 chhit-ni5; hiah e5 chhit sui7 khang-phaN3, koh hou7 tang-hong sau3-phaiN2--e5, iah8 si7 chhit ni5; beh choe3 chhit ni5 e5 ki-hng.  28). Siong7-te3 sou2 beh choe3 e5 su7, u7 hian2-beng5 ti7 Hoat-lo2; che si7 goa2 tui3 Hoat-lo2 sou2 kong2--e5.  29). Li2 khoaN3, Ai-kip8 pian3-toe7 beh tu2-tioh8 toa7 ho2-ni5-tang chhit-ni5;  30). te3-au7, koh beh tu2-tioh8 ki-hng chhit-ni5; sim7-chi3 ti7 Ai-kip8 toe7 long2 boe7 ki3-tit i2-cheng5 e5 ho2-siu; choan5-toe7 beh hou7 ki-hng sou2 biat8;  31). in-ui7 i2-au7 e5 ki-hng thai3 siong-tiong7, chiu7 m7-chai i2-cheng5 toe7-hng e5 ho2-siu.  32). Lun7-kau3 Hoat-lo2 nng7 pai2 e5 bin5-bang7, si7 in-ui7 Siong7-te3 chu3-tiaN7 chit e5 tai7-chi3, koh Siong7-te3 beh kin2-kin2 chiaN5-i.  33). Sou2-i2 Hoat-lo2 tioh8 keng2 chit8 e5 u7 chhang-mia5, u7 ti3-hui7 e5 lang5, phai3 i ti7-li2 Ai-kip8 toe7.  34). Hoat-lo2 tioh8 an2-ni kiaN5, koh lip8 koaN-oan5 koan2-li2 chit e5 toe7; tng chhit-ni5 ho2-ni5-tang e5 si5, Ai-kip8 toe7 sou2-siu--e5, gou7-hun7 thiu chit8-hun7;  35). hou7 in ti7 chiong-lai5 e5 ho2-ni5-tang, chek-chu7 it-chhe3 e5 bi2-niu5; chu7-chip8 ngou2-kok, siu-khng3 chiau3-kou3; ti7 tak8 e5 siaN5 choe3 chiah8-mih8, kui ti7 Hoat-lo2 e5 chhiu2-thau5.  36). Sou2 chek-chu7 e5 bi2-niu5, thang choe3 Ai-kip8 toe7 chiong-lai5 chhit-ni5 ki-hng e5 lou7-eng7; bian2-tit chit e5 toe7 hou7 ki-hng sou2 biat8.
	37). Hoat-lo2 kap i it-chhe3 e5 jin5-sin5 long2 liah8 chit e5 tai7-chi3 choe3-ho2.  38). Hoat-lo2 tui3 i e5 jin5-sin5 kong2, Lan2 kiam2 oe7 chhe7-tioh8 chit8-e5 chhin-chhiuN7 i chit e5 lang5, u7 Siong7-te3 e5 sin5 ti7 i e5 lai7-bin7 mah?  39). Hoat-lo2 tui3 Iok-sek kong2, Siong7-te3 i2-keng chiong chit e5 tai7-chi3 long2 chi2-si7 li2, kho2-kian3 bo5 lang5 chhin-chhiuN7 li2 u7 chit-ho7 e5 chhang-mia5 ti3-hui7.  40). Li2 thang koan2-li2 goa2 e5 ke; goa2 e5 peh-siN3 long2 tioh8 thiaN li2 e5 oe7, hou7 li2 koan2-li2; tok8-tok8 ti7 po2-cho7, goa2 pi2 li2 khah toa7.  41). Hoat-lo2 ka7 Iok-sek kong2, Goa2 ku2-khi2 li2 koan2-hat Ai-kip8 choan5-toe7.  42). Hoat-lo2 chiu7 pak i chhiu2--nih choe3 in3 e5 chhiu2-chi2, koa3 ti7 Iok-sek e5 chng2-thau5-a2; ka7 i chheng7 iu3-toe7-saN; chiong kim-lian7 koa3 ti7 i e5 am7-kun2.  43). Koh hou7 Iok-sek che7 i e5 te7-ji7 pan7 chhia; khui-to7--e5 kio3 kong2, Kui7; an2-ni Hoat-lo2 siat-lip8 i ti7-li2 Ai-kip8 choan5-toe7.  44). Hoat-lo2 tui3 Iok-sek kong2, Goa2 si7 Hoat-lo2, na7 bo5 li2 u7 siaN, ti7 Ai-kip8 choan5-toe7, m7-chun2 lang5 tang7 kha-chhiu2.  45). Hoat-lo2 khim-su3 Iok-sek e5 mia5 kio3 Sat-hoat-na2-thek Pa-loe7-a; koh chiong An-siaN5 e5 che3-si Pho-the5-hui-lah8 e5 cha-bou2-kiaN2 A-se-lap8 hou7 i choe3-bou2.  Iok-sek chiu7 chhut-sun5 Ai-kip8 toe7.
	46). Iok-sek kiN3 Ai-kip8 ong5 Hoat-lo2 e5 si5, hit-ni5 saN-chap8 he3.  Iok-sek tui3 Hoat-lo2 e5 bin7-cheng5 chhut-khi3, pian3 kiaN5 Ai-kip8 choan5-toe7.  47). Chhit-e5 ho2 ni5-tang e5 lai7-bin7, toe7 e5 chhut-san2 kek8-ki5 hong-seng7.  48). Iok-sek chu7-chip8 Ai-kip8 toe7 chhit e5 ho2 ni5-tang it-chhe3 e5 bi2-niu5; chiong bi2-niu5 chek-chu7 ti7 tak8 e5 siaN5; chiu-ui5 chhan5-toe7 e5 bi2-niu5, long2 chek-chu7 ti7 i e5 pun2-siaN5.  49). Iok-sek chek-chu7 gou7-kak kek8-choe7, chhin-chhiuN7 hai2-piN e5 soa, kau3 i theng5-chi2 bo5 sng3; in-ui7 sng3-boe7-liau2.  50). Ki-hng e5 ni5 be7-kau3 i2-cheng5, An-siaN5 e5 che3-si Pho-the5-hui-lah8 e5 cha-bou2-kiaN2 A-se-lap8 ka7 Iok-sek siN nng7 e5 kiaN2.  51). Iok-sek ka7 toa7 kiaN2 ho7 mia5 kio3 Ma2-na2-se; in-ui7 i kong2, Siong7-te3 hou7 goa2 boe7-ki3-tit goa2 it-chhe3 e5 khun3-khou2, kap goa2 e5 lau7-pe7 e5 choan5-ke.  52). I ka7 te7-ji7 kiaN2 ho7 mia5 I2-hoat-lian5; in-ui7 i kong2, Siong7-te3 hou7 goa2 ti7 goa2 siu7-khou2 e5 toe7-hng heng-ong7.  53). Ai-kip8 toe7 chhit-ni5 ho2 ni5-tang i2-keng oan5,  54). chhit-ni5 ki-hng chiu7 lai5, tu2-tu2 chiau3 Iok-sek sou2 kong2--e5; tak8-kok long2 u7 ki-hng; tok8-tok8 Ai-kip8 choan5-toe7 u7 bi2-niu5.
	55). Kau3 Ai-kip8 choan5-toe7 u7 ki-hng, cheng3 peh-siN3 tui3 Hoat-lo2 ai-kiu5 bi2-niu5; Hoat-lo2 tui3 Ai-kip8 e5 cheng3-lang5 kong2, Lin2 khi3 chhe7 Iok-sek, hoan7-na7 i sou2 kong2--e5, lin2 long2 tioh8 choe3.  56). Tng-si5 ki-hng pian3-moa2 thiN-e7; Iok-sek khui tak8 sou2-chai7 e5 chhek-chhng, thio3 bi2-niu5 hou7 Ai-kip8 lang5; ti7 Ai-kip8 toe7 ki-hng chin siong-tiong7.  57). Tak8-kok e5 lang5 long2 khi3 Ai-kip8, kau3 Iok-sek hia tiah8 bi2-niu5; in-ui7 thiN-e7 ki-hng chin siong-tiong7.

[42]	Nga2-kok khoaN3-kiN3 Ai-kip8 u7 gou7-kak, Nga2-kok chiu7 ka7 i hiah e5 kiaN2 kong2, Lin2 siaN2-su7 teh saN-khoaN3.  2). Koh kong2, Goa2 thiaN-kiN3 Ai-kip8 u7 gou7-kak, lin2 thang loh8-khi3 hia, ui7 lan2 tiah8 tam7-poh8, hou7 lan2 thang tou7-oah8, bian2 si2.  3). Tui3 an2-ni Iok-sek chap8 e5 hiaN long2 loh8 Ai-kip8, khi3 tiah8 bi2-niu5.  4). Chong2-si7 Iok-sek e5 sio2-ti7 Pian7-nga2-bin2, Nga2-kok bo5 chhe i kap in hiaN saN-kap khi3; in-ui7 i kong2, KiaN-liau2 i tu2-tioh8 hai7.  5). Lai5 tiah8 bi2-niu5 e5 lang5 e5 tiong-kan, I2-sek-liat8 hiah e5 kiaN2 iah8 u7 lai5, in-ui7 Ka-lam5 toe7 iah8 u7 ki-hng.  6). Tng-si5 ti7-li2 Ai-kip8 toe7 e5 si7 Iok-sek; thio3 bi2-niu5 hou7 hit sou2-chai7 e5 cheng3 peh-siN3--e5, iah8 si7 i; Iok-sek hiah e5 hiaN lai5, phak-loh8 toe7 pai3 i.  7).  Iok-sek khoaN3-kiN3 i hiah e5 hiaN, oe7 jin7--tit, ke2-choe3 siN-hun7-lang5, tui3 in kong2 khah-giam5 e5 oe7, mng7 in kong2, Lin2 tui3 tah-loh8 lai5? in kong2, Tui3 Ka-lam5 toe7 lai5 tiah8 bi2-niu5.  8). Iok-sek oe7 jin7-tit in hiaN, in boe7 jin7--tit i.  9). Iok-sek ki3-tit cheng5 sou2 bang7 lun7-kau3 in-e5 hiah e5 bang7, chiu7 tui3 in kong2, Lin2 si7 cheng-tham3, lai5 tham3-thiaN chit sou2-chai7 e5 hu-sit8.  10). In tui3 i kong2, Goan2 e5 chu2 ah, m7-si7, li2 e5 lou5-pok8 lai5 beh tiah8 bi2-niu5.  11). Goan2 long2 si7 chit8-lang5 e5 kiaN2, goan2 si7 lau2-sit8 lang5, li2 e5 lou5-pok8 m7-si7 cheng-tham3.  12). Iok-sek ka7 in kong2, M7-si7 an2-ni, lin2 lai5 si7 beh tham3-thiaN chit sou2-chai7 e5 hu-sit8.  13). In kong2, Li2 e5 lou5-pok8 chap8-ji7 e5 hiaN-ti7, si7 Ka-lam5 toe7 chit8 e5 lang5 e5 kiaN2; te7-it-soe3--e5, hian7-kim ti7 goan2 lau7-pe7 hia; u7 chit8-e5 bo5--khi3 lah.  14). Iok-sek ka7 in kong2, Goa2 tu2-a2 kong2 lin2 si7 cheng-tham3, chit e5 oe7 sit8-chai7 bo5 chho3.  15). Goa2 ki2 Hoat-lo2 e5 siN3-mia7 lai5 chiu3-choa7, na7 lin2 soah-be2 e5 sio2-ti7 bo5 kau3 chia, lin2 boe7-tit-thang chhut chit sou2-chai7; eng7 an2-ni lai5 chhi3-giam7 lin2 e5 hu-sit8.  16). Tioh8 chhe lin2 tiong-kan chit8-lang5 khi3 chhoa7 lin2 e5 sio2-ti7 lai5, lin2 chiah-e5 long2 tioh8 koaiN ti7-chia, cheng3-beng5 lin2 e5 oe7, chai lin2 seng5-sit8 a2-bo5; na7 bo5, goa2 ki2 Hoat-lo2 e5 siN3-mia7 lai5 chiu3-choa7, lin2 it-teng7 si7 cheng-tham3.  17). Tui3 an2-ni Iok-sek chiong in long2 koaiN ti7 KaN--nih saN-jit8.
	18). Kau3 te7-saN jit8 Iok-sek tui3 in kong2, Goa2 keng3-ui3 Siong7-te3; lin2 chiau3 goa2 e5 oe7 kiaN5, chiu7 oe7 oah8.  19). Lin2 na7 ko2-jian5 si7 lau2-sit8 lang5, lin2 hiaN-ti7-tiong thang lau5 chit8-e5 pak8 ti7 lin2 hi2 kaN-lai7; chong2-si7 lin2 thang toa3 bi2-niu5 to3--khi3, kiu3 lin2 ke-lai7 e5 ki-hng,  20). chiong lin2 soah-be2 sio2-ti7 chhoa7 lai5 goa2 chia; an2-ni lin2 e5 oe7 chiu7 u7 pin5-ku3, lin2 ia7 m7-bian2 si2.  In chiu7 chiau3 an2-ni kiaN5.  21). In saN-kap kong2, Lan2 tui3 ti7 lan2 e5 sio2-ti7 sit8-chai7 u7 choe7, i ai-kiu5 lan2 e5 si5, lan2 khoaN3-kiN3 i sim-lai7 e5 kan-khou2, ia7 m7-kheng2 thiaN i; sou2-i2 chit-tiuN5 e5 khou2-lan7 kau3 ti7 lan2.  22). Liu5-pian7 in3 in kong2, Goa2 kiam2 m7-si7 tui3 lin2 kong2, m7-thang hai7 hit e5 gin2-a2 lai5 chhu2-choe7, tok8-tok8 lin2 m7-thiaN? sou2-i2 lau5 i e5 huih e5 choe7, tui3 lan2 chiah-e5 tho2.  23). In m7-chai Iok-sek thiaN oe7 hiau2--tit; in-ui7 ti7 in tiong-kan u7 eng7 hoan-ek8-koaN.  24). Iok-sek oat8-tng2-sin lau5 bak8-sai2; koh oat8-lai5 kap in kong2-oe7; chiu7 ti7 in tiong-kan chhu2 Se-bian7 chhut--lai5, ti7 in e5 bin7-cheng5 ka7 i pak8--teh.  25). Iok-sek hoan-hu3 lang5 chiong gou7-kak jip8 ti7 in e5 khi3-ku7 kau3 moa2-moa2, ia7 chiong in tak8-lang5 e5 gun5 he7 ti7 in e5 pou3-te7-lai7, lai5 heng5 in, koh eng7 lou7--nih e5 chiah8-mih8 hou7 in; lang5 chiu7 chiau3 an2-ni lai5 ka7 in choe3.
	26). In chiu7 chiong gou7-kak hou7 in e5 lu5 chai3, chiu7 li7-khui hia khi3.  27). Kau3 hioh-mi5 e5 sou2-chai7, in tiong-kan u7 chit8-lang5 thau2-khui i e5 pou3-te7, beh theh8 hou7 lu5 chiah8, chiah khoaN3-kiN3 i e5 gun5 iu5-goan5 ti7--teh, he7 ti7 pou3-te7-khau2.  28). Chiu7 ka7 i e5 hiaN-ti7 kong2, Goa2 e5 gun5 heng5 to3-tng2, li2 khoaN3, iu5-goan5 ti7 goa2 e5 pou3-te7-lai7; in chiu7 kiaN kau3 bo5 sim-koaN, ngiauh8-ngiauh8-chhoah, saN-kap kong2, Siong7-te3 an2-ni khoan2-thai7 lan2 si7 sim2-mih8?  29). In kau3 Ka-lam5 toe7, kau3 in lau7-pe7 Nga2-kok hia, chiong sou2 tu2-tioh8 e5 su7 long2 ka7 i kong2, kong2, Hit-lang5, chiu7-si7 hit sou2-chai7 e5 chu2, tui3 goan2 kong2 chin giam5 e5 oe7, liah8 goan2 choe3 hit sou2-chai7 e5 cheng-tham3.  31). Goan2 ka7 i kong2, Goan2 si7 lau2-sit8 lang5, goan2 m7-si7 cheng-tham3,  32). goan2 si7 chap8-ji7 e5 hiaN-ti7, si7 goan2 lau7-pe7 e5 kiaN2; u7 chit8-e5 bo5--khi3, te7-it-soe3-e5 hian7-kim kap goan2 lau7-pe7 ti7 Ka-lam5 toe7.  33). Hit-lang5, chiu7-si7 hit sou2-chai7 e5 chu2, ka7 goan2 kong2, Na7 ai3 ho7 goa2 chai lin2 si7 lau2-sit8 lang5, lin2 hiaN-ti7-tiong thang lau5 chit8-e5 ti7 goa2 chia, lin2 chiah-e5 thang toa3 gou7-kak to3--khi3, kiu3 lin2 ke-lai7 e5 ki-hng;  34). chhoa7 lin2 soah-be2 e5 sio2-ti7 lai5 goa2 chia, goa2 chiu7 chai lin2 m7-si7 cheng-tham3, si7 lau2-sit8 lang5; an2-ni goa2 chiu7 chiong lin2 e5 hiaN-ti7 kau hou7 lin2, lin2 ia7 thang ti7 chit sou2-chai7 boe2-boe7.
	35). Au7-lai5 in piaN3 in e5 pou3-te7, bo5 phah-sng3, in tak8-lang5 e5 gun5-pau long2 ti7 in e5 pou3-te7-lai7; in kap in lau7-pe7 khoaN3-kiN3 gun5-pau chiu7 long2 kiaN-hiaN5.  36). In e5 lau7-pe7 Nga2-kok ka7 in kong2, Lin2 hou7 goa2 sit-loh8 goa2 e5 kiaN2; Iok-sek bo5--khi3, Se-bian7 ia7 bo5--khi3, lin2 koh beh chhoa7 Pian7-nga2-bin2 khi3; chiah e5 tai7-chi3 long2 si7 hai7-tioh8 goa2.  37). Liu5-pian7 ka7 i e5 lau7-pe7 kong2, Goa2 na7 bo5 chhoa7 i to3-lai5 kau li2, li2 thang thai5 goa2 nng7 e5 kiaN2; choe3 li2 thang chiong i kau-tai3 goa2, goa2 tek-khak chhoa7 i to3--lai5 kau li2.  38). Nga2-kok kong2, Goa2 e5 kiaN2 goa2 bo5 beh hou7 i kap lin2 khi3; i e5 hiaN i2-keng si2, chi2-u7 chhun i; i na7 ti7 lin2 sou2 kiaN5 e5 lou7 tu2-tioh8 ham7-hai7, he! chiu7-si7 lin2 hou7 goa2 peh8-thau5-mng5 chhiN-chham2 loh8 im-hu2.

[43]	Hit sou2-chai7 ki-hng chin-toa7.  2). In tui3 Ai-kip8 toa3-lai5 e5 gou7-kak i2-keng chiah8-liau2, in lau7-pe7 ka7 in kong2, Lin2 koh khi3 ka7 lan2 tiah8 tam7-poh8 bi2-niu5 lai5.  3). Iu5-tai7 in3 i kong2, Hit-lang5 chhiat-chhiat hoan-hu3 goan2 kong2, Lin2 sio2-ti7 na7 bo5 kap lin2 saN-kap lai5, lin2 chiu7 boe7 tit-tioh8 kiN3 goa2 e5 bin7.  4). Lin2 na7 chhe goan2 sio2-ti7 kap goan2 saN-kap khi3, goan2 chiu7 loh8--khi3, ka7 li2 tiah8 bi2-niu5.  5). Li2 na7 m7 chhe i khi3, goan2 chiu7 m7 loh8--khi3; in-ui7 hit-lang5 ka7 goan2 kong2, Lin2 sio2-ti7 na7 bo5 kap lin2 saN-kap lai5, lin2 chiu7 boe7 tit-tioh8 kiN3 goa2 e5 bin7.  6). I2-sek-liat8 kong2, Lin2 siaN2-su7 an2-ni hai7 goa2, ka7 hit-lang5 kong2 lin2 iau2 u7 sio2-ti7 ah?  7). In in3 kong2, Hit-lang5 ti3-i3 mng7 goan2 kap goan2 chhin-chok8 e5 tai7-chi3 kong2, Lin2 lau7-pe7 iau2 ti7-teh bo5? lin2 iau2 u7 hiaN-ti7 bo5? goan2 chiau3 i sou2 mng7--e5 ka7 i kong2; goan2 thai2-tho2 oe7 chai i beh kong2, Tioh8 toa3 lin2 sio2-ti7 loh8--lai5?  8). Iu5-tai7 koh ka7 i e5 lau7-pe7 I2-sek-liat8 kong2, Li2 chhe gin2-a2 kap goa2 khi3, goan2 chiu7 khi2-sin khi3, thang hou7 goan2 kap li2, i2-kip8 goan2 e5 gin2-a2, tit-tioh8 oah8, bian2 si2.  9). Goa2 ka7 i po2, li2 thang tui3 goa2 tho2; goa2 na7 bo5 chhoa7 i to3-lai5, khia7 ti7 li2 e5 bin7-cheng5, goa2 goan7 it-seng tam-tng choe7.  10). Lan2 na7 m7-si7 u7 ian5-chhian5, i2-keng te7-ji7-pai2 to3--lai5 lah.  11). In lau7-pe7 I2-sek-liat8 tui3 in kong2, Na7 si7 an2-ni, lin2 chiu7 tioh8 an2-ni choe3; thang chhu2 chit sou2-chai7 te7-it ho2 e5 thou2-san2, ju2-hiuN tam7-poh8, phang-bit8 tam7-poh8, i2-kip8 hiuN-liau7, but8-ioh8, hui2-chi2, heng7-jin5, long2 siu ti7 khi2-ku7 lai7; toa3--khi3 sang3 hit-lang5.  12). Koh tioh8 toa3 gun5 teng5-pe7, iah8 tioh8 chiong lin2 pou3-te7-khau2, i heng5 lin2 e5 gun5, toa3 to3-tng2 khi3 hou7--i; hit-e5 kiam2-chhai2 si7 sit-chho3;  13). iah8 chhoa7 lin2 sio2-ti7 khi2-sin, khi3 koh kiN3 hit-lang5.  14). Tok8-tok8 goan7 choan5-leng5 e5 Siong7-te3 hou7 lin2 ti7 hit-lang5 e5 bin7-cheng5 tit-tioh8 lin5-bin2; chiong lin2 hit e5 hiaN-ti7 kap Pian7-nga2-bin2 kau lin2; goa2 na7 sit-loh8 goa2 e5 kiaN2, iah8 tioh8 hou7 i sit-loh8 chiu7-si7.  15). Tui3 hit-tiap8 in toa3 hiah e5 le2-mih8, iah8 toa3 gun5 teng5-pe7, koh chhoa7 Pian7-nga2-bin2, khi2-sin loh8--khi3 Ai-kip8; khia7 ti7 Iok-sek e5 bin7-cheng5.
	16). Iok-sek khoaN3-kiN3 Pian7-nga2-bin2 kap in saN-kap lai5, chiu7 tui3 koan2-ke--e5 kong2, Chhoa7 chiah e5 lang5 khi3 chhu3-lai7, thai5 cheng-siN, pi7-pan7 ian5-siah8; in-ui7 jit8-tau3, chiah e5 lang5 beh kap goa2 saN-kap chiah8.  17). Hit-lang5 chiu7 chiau3 Iok-sek e5 oe7 khi3 kiaN5; chhoa7 in hiah e5 lang5 jip8 Iok-sek e5 chhu3.  18). Hiah e5 lang5, in-ui7 hou7 i chhoa7 kau3 Iok-sek e5 chhu3, chiu7 kiaN-hiaN5; kong2, Chhoa7 lan2 kau3 chia, tek-khak si7 in-ui7 thau5-chit8-pai2 heng5 lan2 ti7 pou3-te7-lai7 e5 gun5, beh chhe7 lan2 e5 khang-phang7, he7 chhiu2 hai7 lan2, kiong5-kiong5 liah8 lan2 choe3 lou5-pok8, chhiuN2 lan2 e5 lu5.  19). In chiu7 oa2-kun7 Iok-sek e5 koan2-ke--e5, ti7 chhu3-mng5-khau2 kap i kong2-oe7,  20). kong2, Goa2 e5 chu2 ah, goan2 thau5-pai2 loh8-lai5, sit8-chai7 si7 beh tiah8 bi2-niu5;  21). au7-lai5 kau3 hioh-mi5 e5 sou2-chai7, khui goan2 e5 pou3-te7, bo5 phah-sng3, goan2 tak8-lang5 e5 gun5 chiok-sou3 iu5-goan5 ti7 tak8-lang5 e5 pou3-te7-khau2; taN goan2 u7 koh toa3--lai5; goan2 leng7-goa7 u7 koh toa3 gun5 beh lai5 tiah8 bi2-niu5;  22). goan2 m7-chai chi7-chui7 chiong goan2 e5 gun5 he7 ti7 goan2 e5 pou3-te7-lai7.  23). Koan2-ke--e5 kong2, Choe3 lin2 an-sim, bian2 kiaN; si7 lin2 e5 Siong7-te3, kap lin2 lau7-pe7 e5 Siong7-te3, siuN2-su3 lin2 chai5-po2 ti7 lin2 e5 pou3-te7-lai7; lin2 e5 gun5 goa2 i2-keng siu-liau2.  Chiu7 chhoa7 Se-bian7 chhut-lai5 hou7 in.  24). Hit-lang5 chiu7 chhoa7 hiah e5 lang5 jip8 Iok-sek e5 chhu3, phang5 chui2 hou7 in, in chiu7 soe2 kha; koh theh8 chhau2-liau7 chhi7 in e5 lu5.  25). In chiu7 pi7-pan7 hiah e5 le2-mih8, theng3-hau7 Iok-sek jit8-tau3 to3--lai5; in-ui7 in thiaN-kiN3 beh ti7-hia chiah8.
	26). Iok-sek to3--lai5 kau3 chhu3, in chiu7 chiong sou2 toa3--lai5 e5 le2-mih8 theh8 jip8 chhu3 sang3--i; koh phak ti7 toe7--nih pai3 i.  27). Iok-sek mng7 in peng5-an; koh kong2, Lin2 e5 lau7-pe7, chiu7-si7 lin2 sou2 kong2 hit e5 lau7-lang5, peng5-an mah? i iau2 ti7--teh mah?  28). In in3 kong2, Li2 e5 lou5-pok8, goan2 e5 lau7-pe7, peng5-an, i iau2 ti7-teh; in chiu7 aN3-thau5 pai3 i.  29). Iok-sek kiah8-bak8 khoaN3-kiN3 i tang5-bu2 e5 sio2-ti7, Pian7-nga2-bin2; chiu7 kong2, Li2 sou2 ka7 goa2 kong2 soah-be2 sio2-ti7, si7 chit-e5 mah? Koh kong2, Soe3-kiaN2, goan7 Siong7-te3 si-un hou7 li2.  30). Iok-sek thiaN3 sio2-ti7 e5 cheng5 toa7 siu7 kek-tong7; chiu7 koaN2-kin2 chhe7 chit8-ui7 thang thi5-khau3; jip8 i e5 pang5-keng thi5-khau3;  31). au7-lai5 soe2-bin7 chhut-lai5, bian2-kiong2 lun2--teh; hoan-hu3 khui-toh.  32). In chiu7 ui7 Iok-sek leng7-goa7 pai5 chit8 te3 toh, ui7 hiah e5 lang5 koh pai5 chit8 te3, iah8 ui7 kap Iok-sek saN-kap chiah8 e5 Ai-kip8 lang5 leng7-goa7 pai5 chit8-te3; in-ui7 Ai-kip8 lang5 boe7 thang kap Hi-pek-lai5 lang5 saN-kap chiah8, che si7 Ai-kip8 lang5 sou2 iam3-ouN3.  33). Hiah e5 lang5 che7 ti7 i e5 bin7-cheng5, toa7-soe3 chiau3 in ni5-he3 e5 chhu3-su7; hiah e5 lang5 tai7-ke gong5-ngiah8.  34). Iok-sek chiong i bin7-cheng5 e5 chiah8-mih8, pun hou7 in; tok8-tok8 Pian7-nga2-bin2 sou2 tit-tioh8--e5, pi2 pat8-lang5 gou7-pe7 choe7; in chiu7 lim chiu2, kap Iok-sek saN-kap ian3-lok8.

[44]	Iok-sek hoan-hu3 koan2-ke--e5 kong2, chiong bi2-niu5 jip8 moa2 chiah e5 lang5 e5 pou3-te7, chin7 in sou2 oe7 toa3--e5; koh chiong tak8-lang5 e5 gun5 lok ti7 i e5 pou3-te7-khau2.  2). Iah8 chiong goa2 e5 poe, chiu7-si7 hit te3 gun5-poe, he7 ti7 siau3-lian5--e5 e5 pou3-te7-khau2; i tiah8 gou7-kak e5 gun5 iah8 soa3 he7--teh.  Koan2-ke--e5 chiu7 chiau3 Iok-sek sou2 kong2 e5 oe7 khi3 kiaN5.  3). ThiN chit8-e7 kng, chiu7 chhe hiah e5 lang5 kap in e5 lu5 khi3.  4). In chhut siaN5 kiaN5 bo5 joa7-hng7, Iok-sek ka7 koan2-ke--e5 kong2, Khi2--lai5, khi3 tui-jip hiah e5 lang5, tui-tioh8, chiu7 ka7 in kong2, Lin2 siaN2-su7 eng7 phaiN2 po3 ho2 ah?  5). Che kiam2 m7-si7 goa2 e5 chu2-lang5 lim-chiu2 e5 poe mah? Kiam2 m7-si7 i chiam-pok teh eng7--e5 mah? lin2 an2-ni choe3 si7 phaiN2.  6). Koan2-ke--e5 tui--tioh8 in, chiong chiah e5 oe7 ka7 in kong2.  7). In in3 kong2, Goa2 e5 chu2 siaN2-su7 kong2 chit ho7 oe7? li2 e5 lou5-pok8 toan3-toan3 bo5 choe3 chit-ho7 su7.  8). Li2 khoaN3, goan2 cheng5 ti7 pou3-te7-khau2 sou2 khoaN3-kiN3 e5 gun5, siong7-chhiaN2 tui3 Ka-lam5 toe7 toa3--lai5 heng5 li2; goan2 thai2-tho2 oe7 tui3 li2 chu2-lang5 e5 ke thau-theh8 kim-gun5 ah?  9). Li2 e5 lou5-pok8 e5 tiong-kan, bo5-lun7 ti7 sim2-mih8 lang5 hia chhiau--tioh8, chiu7 hou7 i si2, goan2 iah8 beh choe3 goa2 e5 chu2-lang5 e5 lou5-pok8.  10). Koan2-ke--e5 kong2, TaN chiu7 chiau3 lin2 e5 oe7 kiaN5; ti7 sim2-mih8 lang5 hia chhiau--tioh8, hit-lang5 chiu7 choe3 goa2 e5 lou5-pok8; ki5-u5--e5 long2 bo5 choe7.  11). Tui3 hit-tiap8 in tak8-lang5 koaN2-kin2 chiong pou3-te7 sia3 ti7 thou5-kha, tak8-lang5 thau2-khui in e5 pou3-te7.  12). Koan2-ke--e5 chiu7 chhiau, tui3 toa7--e5 khi2, kau3 soe3--e5 chi2; hit e5 poe keng2-jian5 ti7 Pian7-nga2-bin2 e5 pou3-te7-lai7 chhiau--tioh8.  13). In chiu7 thiah-lih8 in e5 saN, tak8-lang5 chiong in e5 mih8 hou7 lu5 chai3, to3--khi3 siaN5-lai7.  14). Iu5-tai7 kap i e5 hiaN-ti7 kau3 Iok-sek e5 chhu3, Iok-sek iau2 ti7-hia, in chiu7 ti7 i e5 bin7-cheng5 phak-loh8 toe7.  15). Iok-sek ka7 in kong2, Lin2 sou2-choe3--e5 si7 sim2-mih8 su7? lin2 kiam2 m7-chai, chhin-chhiuN7 goa2 chit-ho7 e5 lang5 oe7 chiam-pok mah?  16). Iu5-tai7 kong2, Goan2 tui3 goa2 e5 chu2 beh kong2 sim2-mih8? iau2 u7 siaN2 oe7 thang kong2? goan2 thai2 oe7 ka-ki7 sou3-beng5 ah? Siong7-te3 i2-keng cha-chhut li2 e5 lou5-pok8 e5 choe7-koa3, goan2 kap hit-e5 ti7 i e5 chhiu2 chhiau tioh8 poe--e5, long2 si7 goa2 e5 chu2 e5 lou5-pok8.  17). Iok-sek kong2, Goa2 toan3-toan3 bo5 beh an2-ni choe3; Ti7 sim2-mih8 lang5 e5 chhiu2 chhiau tioh8 poe, hit-lang5 chiu7 tioh8 choe3 goa2 e5 lou5-pok8; lin2 chiah-e5 thang peng5-an chiuN7 khi3 lin2 lau7-pe7 hia.
	18). Iu5-tai7 oa2-kun7 i kong2, Goa2 e5 chu2 ah, kiu5 li2 iong5-un2 li2 e5 lou5-pok8 kong2 chit8-ku3-oe7 hou7 goa2 e5 chu2 thiaN, boh8-tit siu7-khi3 li2 e5 lou5-pok8; in-ui7 li2 kap Hoat-lo2 chit8-iuN7.  19). Goa2 e5 chu2 bat mng7 li2 chiah e5 lou5-pok8 kong2, Lin2 u7 lau7-pe7, u7 hiaN-ti7 bo5?  20). Goan2 ka7 goa2 e5 chu2 kong2, Goan2 u7 lau7-pe7, i2-keng ni5-lau7; iau2 u7 i ni5-lau7 sou2 siN chit8 e5 soah-be2 kiaN2; i e5 hiaN i2-keng si2, i e5 lau7-bu2 kan-ta pang3 i chit8-e5, koh i e5 lau7-pe7 chin thiaN3--i.  21). Li2 ka7 li2 e5 lou5-pok8 kong2, Chhoa7 i loh8--lai5 goa2 chia, hou7 goa2 chhin-bak8 khoaN3-kiN3 i.  22). Goan2 ka7 goa2 e5 chu2 kong2, Gin2-a2 boe7-oe7 li7-khui i e5 lau7-pe7; na7 li7-khui i e5 lau7-pe7, lau7-pe7 tek-khak si2.  23). Li2 ka7 li2 e5 lou5-pok8 kong2, Lin2 e5 soah-be2 sio2-ti7 na7 bo5 kap lin2 saN-kap loh8--lai5, lin2 chiu7 boe7-tit koh kiN3 goa2 e5 bin7.  24). Goan2 chiuN7 kau3 li2 e5 lou5-pok8, goan2 lau7-pe7 hia, chiu7 chiong goa2 e5 chu2 e5 oe7 ka7 i kong2.  25). Goan2 e5 lau7-pe7 kong2, Lin2 koh khi3 ka7 lan2 tiah8 tam7-poh8 bi2-niu5 lai5.  26). Goan2 chiu7 kong2, Goan2 boe7-oe7 loh8-khi3; goan2 e5 soah-be2 sio2-ti7 na7 kap goan2 saN-kap khi3, goan2 chiu7 beh loh8--khi3; in-ui7 soah-be2 sio2-ti7 na7 bo5 kap goan2 saN-kap khi3, goan2 tek-khak boe7-tit kiN3 hit-lang5 e5 bin7.  27). Li2 e5 lou5-pok8, goa2 e5 lau7-pe7, ka7 goan2 kong2, Lin2 chai goa2 e5 bou2 ka7 goa2 siN nng7 e5 kiaN2;  28). chit8-e5 li7-khui goa2 chhut-khi3, goa2 kong2 i tek-khak si7 hou7 ia2-siu3 thiah-chhui3; kau3-taN goa2 iau2 m7-bat khoaN3-kiN3;  29). taN lin2 koh chiong chit-e5 chhoa7-khi3, li7-khui goa2; na7 i tu2-tioh8 ham7-hai7, chiu7-si7 lin2 hou7 goa2 peh8-thau5-mng5 chhiN-chham2 loh8 im-hu2.  30). Goan2 lau7-pe7 e5 siN3-mia7 kap chit e5 gin2-a2 e5 siN3-mia7 siN saN-lian5; taN goa2 to3--khi3 li2 e5 lou5-pok8 goa2 e5 lau7-pe7 hia; na7 gin2-a2 bo5 kap goan2 saN-kap ti7-teh, goan2 e5 lau7-pe7 khoaN3 bo5 gin2-a2, i chiu7 tek-khak si2,  31). che chiu7-si7 goan2 hou7 li2 e5 lou5-pok8, goan2 e5 lau7-pe7, peh8-thau5-mng5 chhiN-chham2 loh8 im-hu2.  32). In-ui7 li2 e5 lou5-pok8 bat tui3 goa2 e5 lau7-pe7 po2 chit e5 gin2-a2, kong2, Goa2 na7 bo5 chhoa7 i to3--lai5 kau li2, goa2 goan7 ti7 lau7-pe7 e5 bin7-cheng5 it-seng tam-tng choe7.  33). TaN kiu5 li2 iong5-un2 li2 e5 lou5-pok8 tiam3--teh, thoe3 chit e5 gin2-a2 choe3 goa2 e5 chu2 e5 lou5-pok8; hou7 gin2-a2 kap i hiah e5 hiaN saN-kap chiuN7--khi3.  34). Na7 gin2-a2 bo5 kap goa2 saN-kap khi3, goa2 thai2-tho2 oe7 chiuN7--khi3 kiN3 goa2 e5 lau7-pe7 ah? kiaN-liau2 goa2 khoaN3-kiN3 goan2 lau7-pe7 sou2 tu2-tioh8 e5 chai-e7.

[45]	Iok-sek ti7 hiah-e5 khia7 i sin-piN e5 lang5 e5 bin7-cheng5 lun2-boe7-tiau5; chiu7 hoah kong2, Cheng3-lang5 tioh8 li7-khui goa2 chhut-khi3.  Iok-sek chiong i pun2-sin hou7 hiaN-ti7 jin7-tit e5 si5, bo5 chit8-lang5 khia7 ti7 i e5 bin7-cheng5.  2). I chiu7 chhut-siaN toa7-khau3; Ai-kip8 lang5 thiaN-kiN3, Hoat-lo2 e5 ke iah8 thiaN-kiN3.  3). Iok-sek ka7 i e5 hiaN-ti7 kong2, Goa2 si7 Iok-sek, goa2 e5 lau7-pe7 iau2 ti7-teh mah? I e5 hiaN-ti7 boe7-oe7 in3, in-ui7 ti7 i e5 bin7-cheng5 long2 kiaN-hiaN5.  4). Iok-sek koh ka7 i e5 hiaN-ti7 kong2, ChhiaN2 kiaN5-oa2--lai5.  In chiu7 oa2--lai5.  I kong2, Goa2 si7 lin2 e5 sio2-ti7 Iok-sek, chiu7-si7 lin2 sou2 boe7 kau3 Ai-kip8--e5.  5). TaN m7-bian2 in-ui7 boe7 goa2 kau3 chia lai5 iu-bun7, lai5 ka-ki7 oan3-hun7; che si7 Siong7-te3 chhe goa2 tai7-seng lin2 lai5, in-ui7 beh po2-choan5 siN3-mia7.  6). TaN ti7 chit sou2-chai7 e5 ki-hng i2-keng nng7-ni5, iau2 u7 gou7-ni5, bo5 thang cheng3-choh, bo5 thang siu-seng5.  7). Siong7-te3 chhe goa2 tai7-seng lin2 lai5, ui7-tioh8 beh ka7 lin2 lau5 chhun e5 cheng2-chok8 ti7 se3-chiuN7; koh beh kiaN5 I toa7 e5 chin2-kiu3, po2-choan5 lin2 e5 oah8-mia7.  8). An2-ni khoaN3--khi2-lai5, chhe goa2 kau3 chia e5, m7-si7 lin2, chiu7-si7 Siong7-te3; I koh hou7 goa2 chhin-chhiuN7 Hoat-lo2 e5 pe7, choe3 i choan5-ke e5 chu2, kap koan2-li2 Ai-kip8 choan5-toe7.  9). Lin2 tioh8 koaN2-kin2 chiuN7-khi3 goa2 e5 lau7-pe7 hia, ka7 i kong2, Li2 e5 kiaN2 Iok-sek an2-ni kong2, Siong7-te3 hou7 goa2 choe3 choan5 Ai-kip8 e5 chu2, chhiaN2 loh8--lai5 goa2 chia, m7-thang ian5-chhian5.  10). Li2 kap li2 e5 kiaN2 li2 e5 sun, kap gu5-kun5 iuN5-kun5, i2-kip8 it-chhe3 sou2-u7--e5, long2 thang lai5 tiam3 ti7 Ko-san e5 toe7, kap goa2 saN-kun7.  11). Goa2 beh ti7-hia hong7-seng5 li2; in-ui7 iau2 u7 gou7 ni5 e5 ki-hng, bian2-tit li2, kap li2 e5 ke-koan3, kap it-chhe3 sou2-u7--e5 loh8-poh8.  12). Ho5-hong3 lin2 e5 bak8-chiu kap goa2 e5 sio2-ti7 Pian7-nga2-bin2 e5 bak8-chiu long2 khoaN3-kiN3 goa2 kap lin2 chhin-chhui3 tui3 lin2 kong2-oe7.  13). Lin2 ia7 tioh8 chiong goa2 ti7 Ai-kip8 it-chhe3 e5 eng5-kng kap lin2 sou2 khoaN3-kiN3 e5 su7, long2 ka7 goa2 e5 lau7-pe7 kong2; koh tioh8 koaN2-kin2 chiong goa2 e5 lau7-pe7 poaN--lai5 goa2 chia.  14). Tui3 an2-ni Iok-sek phak ti7 i e5 sio2-ti7 Pian7-nga2-bin2 e5 am7-kun2 thi5-khau5; Pian7-nga2-bin2 ia7 ti7 i e5 am7-kun2 thi5-khau3.  15). I koh kap cheng3 hiaN-ti7 chim-chhui3, pho7--in thi5-khau3; au7-lai5 i e5 hiaN-ti7 chiu7 kap i kong2-oe7.
	16). Chit e5 hong-siaN thoan5 kau3 Hoat-lo2 e5 keng-lai7, kong2, Iok-sek e5 hiaN-ti7 lai5 lah.  Hoat-lo2 kap i e5 jin5-sin5 long2 hoaN-hi2.  17). Hoat-lo2 ka7 Iok-sek kong2, Li2 tioh8 ka7 li2 e5 hiaN-ti7 kong2, Lin2 tioh8 an2-ni kiaN5; chiong mih8 hou7 cheng-siN chai3; khi2-sin khi3 Ka-lam5 toe7;  18). chiong lin2 e5 lau7-pe7, kap lin2 e5 ke-koan3, long2 poaN--lai5 goa2 chia; goa2 beh chiong Ai-kip8 toe7 e5 ho2-mih8 hou7 lin2, lin2 iah8 thang chiah8 chit sou2-chai7 e5 san-tin hai2-bi7.  19). TaN goa2 beng7-leng7 li2, lin2 tioh8 an2-ni choe3; tui3 Ai-kip8 toe7 toa3 chhia khi3, chiong lin2 e5 gin2-a2, kap bou2, kap lin2 e5 lau7-pe7, long2 poaN--lai5.  20). M7-thang khoaN3-tang7 lin2 ke-lai7 e5 mih8, in-ui7 Ai-kip8 choan5-toe7 e5 ho2-mih8, long2 si7 lin2 e5.
	21). I2-sek-liat8 e5 cheng3-kiaN2 chiu7 an2-ni kiaN5.  Iok-sek chiau3 Hoat-lo2 e5 beng7-leng7 hou7 in chhia, kap lou7-tiong tioh8 eng7 e5 chiah8-mih8;  22). koh hou7 in chit8-lang5 chit8-tho3 i-hok8; tok8-tok8 hou7 Pian7-nga2-bin2 gun5 saN-pah, i-hok8 gou7-tho3.  23). Sang3 in lau7-pe7 e5 mih8, ki3 ti7 e7-toe2; lu5-kang2 chap8-chiah, chai3 Ai-kip8 e5 ho2-mih8; lu5-bu2 chap8-chiah, chai3 gou7-kak kap piaN2 kap chhai3, hou7 in lau7-pe7 lou7--nih thang eng7.  24). Iok-sek chiu7 chhe i e5 hiaN-ti7 to3--khi3, in chiu7 khi2-sin; koh ka7 in kong2, Lin2 m7-thang ti7 lou7--nih oan-ke.  25). In tui3 Ai-kip8 chiuN7--khi3, lai5 kau3 Ka-lam5 toe7, in lau7-pe7 Nga2-kok hia.  26). Ka7 i kong2, Iok-sek iau2 ti7-teh, koh koan2-li2 Ai-kip8 choan5-toe7.  Nga2-kok sim hun7--khi3, in-ui7 m7 sin3 in e5 oe7.  27). In chiu7 chiong Iok-sek tui3 in sou2 kong2 e5 oe7, long2 ka7 i kong2; i koh khoaN3-kiN3 Iok-sek sou2 chhe--lai5 beh chai3 i e5 chhia, in lau7-pe7 Nga2-kok e5 sim oah8--khi2-lai5.  28). I2-sek-liat8 kong2, Ho2 lah; goa2 e5 kiaN2 Iok-sek iau2 ti7-teh, than3 goa2 iau2-be7 si2, goa2 beh khi3 khoaN3--i.

[46]	I2-sek-liat8 toa3 it-chhe3 sou2-u7--e5, khi2-sin lai5 kau3 Piat8-si7-pa; chiu7 hian3-che3 hou7 i e5 lau7-pe7 I2-sat e5 Siong7-te3.  2). Mi5-si5 Siong7-te3 ti7 iN7-siong7 e5 tiong-kan ka7 I2-sek-liat8 kong2, Nga2-kok ah, Nga2-kok ah.  I kong2, Goa2 ti7-chia.  3). Siong7-te3 kong2, Goa2 si7 Siong7-te3, chiu7-si7 li2 e5 lau7-pe7 e5 Siong7-te3; li2 loh8--khi3 Ai-kip8 m7-sai2 kiaN; in-ui7 Goa2 beh hou7 li2 ti7-hia chiaN5-choe3 toa7-kok.  4). Goa2 beh kap li2 saN-kap loh8--khi3 Ai-kip8, Goa2 iah8 tek-khak chhoa7 li2 khi2-lai5; Iok-sek beh chhiu2 hoaN7 li2 e5 bak8-chiu, hou7 li2 khoeh.  5). Nga2-kok chiu7 tui3 Piat8-si7-pa khi2-sin; I2-sek-liat8 hiah e5 kiaN2, hou7 in e5 lau7-pe7 Nga2-kok, kap in e5 kiaN2-ji5, in e5 bou2, long2 che7 ti7 Hoat-lo2 sou2 chhe--lai5 beh chai3 i e5 chhia.  6). Nga2-kok kap i it-chhe3 e5 kiaN2-sun, toa3 in e5 cheng-siN, i2-kip8 ti7 Ka-lam5 toe7 sou2 tit-tioh8 e5 he3-chai5, long2 kau3 Ai-kip8.  7). Nga2-kok toa3 i e5 kiaN2, sun, cha-bou2-kiaN2, cha-bou2-sun, kap i it-chhe3 e5 hou7-e3, long2 kau3 Ai-kip8.
	8). I2-sek-liat8 lang5 kau3 Ai-kip8--e5, Nga2-kok kap i e5 kiaN2, in e5 mia5 ki3 ti7 e7-toe2.  Nga2-kok e5 toa7-kiaN2 Liu5-pian7.  9). Liu5-pian7 e5 kiaN2; Hap-lok8, Hoat-lou7, Hi-su-lun5, Ka-bi2.  10). Se-bian7 e5 kiaN2; Ia5-bou2-li2, Nga2-bin2, O-hat, Nga2-kun, So2-hat; iau2 u7 Ka-lam5 toe7 e5 hu7-jin5-lang5 e5 kiaN2 So3-lo5.  11). Li7-bi7 e5 kiaN2; Kek-sun7, Kho-hat, Bi2-lah8-li7.  12). Iu5-tai7 e5 kiaN2; JiN2, Go5-lam5, Si7-lah8, Hoat-lek8-su, Sia7-lah8; tok8-tok8 JiN2 kap Go5-lam5 si2 ti7 Ka-lam5 toe7.  Hoat-lek8-su e5 kiaN2; Hi-su-lun5, Hap-bou2-lek8.  13). I2-sat-ka e5 kiaN2; To5-lah8, Phou2-oa2, Iok-pek, Sin-lun5.  14). Se-pou3-lun5 e5 kiaN2; Se-liat8, I2-lun5, Nga2-li7.  15). Chiah-e5 si7 Li7-a ti7 Pa-tan3-a-lan5 ka7 Nga2-kok sou2 siN e5 kiaN2; koh u7 i e5 cha-bou2-kiaN2 Ti2-na2; kiaN2-sun lam5-lu2 kiong7 saN-chap8-saN lang5.  16). Ka-tek e5 kiaN2; Se2-hui-un5, Hap-ki, Su-ni5, I2-su-pun2, I2-li7, A-lo5-ti2, A-liat8-li7.  17). A-siat e5 kiaN2; Im-na2, Ek-si-oa2, Ek-si-ui2, Pi2-li7-a; koh in e5 sio2-be7 Se-lah8.  Pi2-li7-a e5 kiaN2; Hi-piat, Ma2-kiat.  18). Che si7 Lah8-pan hou7 i e5 cha-bou2-kiaN2 Li7-a e5 lu2-pi7 Sek-phaN3 sou2 siN e5 kiaN2-sun; chiu7-si7 i ka7 Nga2-kok siN--e5; kiong7 chap8-lak8 lang5.  19). Nga2-kok e5 bou2 Lah8-kiat e5 kiaN2; Iok-sek kap Pian7-nga2-bin2.  20). Iok-sek ti7 Ai-kip8 toe7 siN Ma2-na2-se kap I2-hoat-lian5; chiu7-si7 An-siaN5 e5 che3-si, Pho-the5-hui-lah8 e5 cha-bou2-kiaN2, A-se-lap8, ka7 Iok-sek siN--e5.  21). Pian7-nga2-bin2 e5 kiaN2; Pi2-lah8, Pi2-kiat, A-sit8-piat8, Ki-lah8, Nai2-ban7, I2-hi, Lo5-sit8, Bou2-peng5, Hou7-peng5, A-lek8;  22). che si7 Lah8-kiat ka7 Nga2-kok sou2 siN e5 kiaN2-sun, kiong7 chap8-si3 lang5.  23). Tan3 e5 kiaN2, Hou7-sin.  24). Na2-hut-tha-li7 e5 kiaN2; Nga2-siat, Kou-ni5, Ia5-sek, Si7-leng2;  25). che si7 Lah8-pan hou7 i e5 cha-bou2-kiaN2 Lah8-kiat e5 lu2-pi7 Phek-lah8 sou2 siN e5 kiaN2-sun, chiu7-si7 i ka7 Nga2-kok sou2 siN--e5; kiong7 chhit lang5.  26). Hiah-e5 kap Nga2-kok saN-kap kau3 Ai-kip8--e5, tu5 i e5 sim-pu7 i2-goa7, kiN3-na7 tui3 i sin-khu sou2 chhut--e5, kiong7 lak8-chap8-lak8 lang5.  27). Koh u7 Iok-sek ti7 Ai-kip8 sou2 siN e5 kiaN2, nng7-e5; Nga2-kok e5 ke lai5 kau3 Ai-kip8--e5 kiong7 chhit-chap8 lang5.
	28). Nga2-kok chhe Iu5-tai7 choe3-thau5 khi3 kiN3 Iok-sek, thang chhoa7 in khi3 Ko-san; in chiu7 kau3 Ko-san e5 toe7.  29). Iok-sek pi7-pan7 i e5 chhia; khi3 Ko-san, ngia5-chih i e5 lau7-pe7 I2-sek-liat8; kau3 kiN3--tioh8 bin7, chiu7 phak ti7 lau7-pe7 e5 am7-kun2, ti7 am7-kun2--nih khau3 ku2-ku2.  30). I2-sek-liat8 ka7 Iok-sek kong2, Goa2 kiN3--tioh8 li2 e5 bin7, chai li2 iau2 oah8--teh, goa2 taN si2 iah8 kam-sim.  31). Iok-sek ka7 i e5 hiaN-ti7 kap lau7-pe7 e5 ke kong2, Goa2 beh chiuN7-khi3 thong-ti Hoat-lo2, ka7 i kong2, Goa2 e5 hiaN-ti7 kap goa2 e5 lau7-pe7 e5 ke, cheng5 ti7 Ka-lam5 toe7--e5, taN long2 lai5 kau3 goa2 chia.  32). In si7 bok8-chia2, in-ui7 in si7 chhi7 cheng-siN e5 lang5; in chiong iuN5-kun5, gu5-kun5, kap it-chhe3 sou2-u7--e5 long2 toa3--lai5.  33). Hoat-lo2 tiau3 lin2 e5 si5, na7 mng7 lin2 kong2, Lin2 choe3 sim2-mih8 thau5-lou7?  34). lin2 tioh8 kong2, Li2 e5 lou5-pok8, tui3 siau3-lian5 kau3-taN, goan2 lian5 goan2 e5 chou2-kong long2 si7 teh chhi7 cheng-siN; an2-ni lin2 thang lai5 khia7 ti7 Ko-san e5 toe7; in-ui7 kiN3-na7 chhi7 cheng-siN--e5, long2 si7 Ai-kip8 lang5 sou2 iam3-chian7.

[47]	Iok-sek jip8--khi3 ka7 Hoat-lo2 kong2, Goa2 e5 lau7-pe7 kap goa2 e5 hiaN-ti7 toa3 in e5 iuN5-kun5, gu5-kun5, kap it-chhe3 sou2-u7--e5, tui3 Ka-lam5 toe7 lai5; taN ti7 Ko-san e5 toe7.  2). Iok-sek tui3 i e5 hiaN-ti7 e5 tiong-kan keng2 gou7 lang5, chhoa7 in khi3 kiN3 Hoat-lo2.  3). Hoat-lo2 mng7 Iok-sek e5 hiaN-ti7 kong2, Lin2 choe3 sim2-mih8 thau5-lou7? In ka7 Hoat-lo2 kong2, Li2 e5 lou5-pok8 pun2-sin, kap goan2 e5 chou2-kong, long2 si7 kou3-iuN5 e5 lang5.  4). In koh ka7 Hoat-lo2 kong2, Ka-lam5 toe7 ki-hng chin siong-tiong7, lou5-pok8 e5 iuN5-kun5 bo5 chhau2 thang chiah8; sou2-i2 goan2 lai5, si7 beh kia3-kha ti7-chia; taN kiu5 li2 iong5-un2 li2 e5 lou5-pok8 tiam3 ti7 Ko-san toe7.  5). Hoat-lo2 ka7 Iok-sek kong2, Li2 e5 lau7-pe7 kap li2 e5 hiaN-ti7 lai5 kau3 li2 chia;  6). Ai-kip8 toe7 long2 ti7 li2 e5 bin7-cheng5; hou7 li2 e5 lau7-pe7 kap li2 e5 hiaN-ti7 toa3 ti7 kok-lai7 te7 it ho2 e5 toe7; in thang toa3 ti7 Ko-san e5 toe7; li2 na7 chai in tiong-kan khah u7 pun2-su7 e5 lang5, chiu7 phai3 in koan2-kou3 goa2 e5 cheng-siN.  7). Iok-sek chhoa7 i e5 lau7-pe7 Nga2-kok jip8--khi3 khia7 ti7 Hoat-lo2 e5 bin7-cheng5; Nga2-kok chiu7 ka7 Hoat-lo2 chiok-hok.  8). Hoat-lo2 mng7 Nga2-kok kong2, Li2 it-seng e5 ni5-jit8 si7 joa7 choe7 ah?  9). Nga2-kok ka7 Hoat-lo2 kong2, goa2 kia3-kha ti7 se3-kan e5 ni5-jit8 si7 chit8-pah saN-chap8 he3.  Goa2 it-seng e5 ni5-jit8 iah8 chio2, iah8 kan-khou2, m7-tat8-tioh8 goa2 e5 liat8-chou2 kia3-kha ti7 se3-kan e5 ni5-jit8.  10). Nga2-kok koh ka7 Hoat-lo2 chiok-hok; chiu7 tui3 Hoat-lo2 e5 bin7-cheng5 chhut-khi3.  11). Iok-sek chiau3 Hoat-lo2 e5 beng7-leng7, chiong Ai-kip8 kok te7-it ho2 e5 toe7, chiu7-si7 Lan5-sek e5 toe7, hou7 i e5 lau7-pe7 kap i hiaN-ti7 khia7-khi2, choe3 san2-giap8.  12). Iok-sek eng7 bi2-niu5 hong7-seng5 i e5 lau7-pe7, kap i e5 hiaN-ti7, kap i e5 lau7-pe7 choan5-ke; long2 chiau3 in e5 lang5-giah8 lai5 kiong-kip in.
	13). Ki-hng chin siong-tiong7, choan5-toe7 long2 bo5 bi2-niu5; sim7-chi3 Ai-kip8 toe7 kap Ka-lam5 toe7 e5 lang5, in-ui7 ki-hng e5 ian5-kou3, go7 kau3 hun7--khi3.  14). Iok-sek chu7-chip8 Ai-kip8 toe7 kap Ka-lam5 toe7 sou2 u7 e5 gun5, chiu7-si7 in tiah8 bi2-niu5 e5 gun5; Iok-sek chiu7 chiong hiah e5 gun5 toa3 kau3 Hoat-lo2 e5 keng.  15). Ai-kip8 toe7 kap Ka-lam5 toe7 e5 gun5 long2 eng7-liau2; Ai-kip8 cheng3-lang5 long2 lai5 kiN3 Iok-sek kong2, Goan2 e5 gun5 long2 eng7-liau2 lah, kiu5 li2 hou7 goan2 bi2-niu5; goan2 siaN2-su7 tioh8 si2 ti7 li2 e5 bin7-cheng5?  16). Iok-sek kong2, Na7 si7 gun5 eng7-liau2, lin2 e5 cheng-siN thang khan--lai5; goa2 ui7-tioh8 lin2 e5 cheng-siN beh hou7 lin2 bi2-niu5.  17). In chiu7 chiong cheng-siN koaN2 kau3 Iok-sek hia; Iok-sek chiu7 eng7 bi2-niu5 oaN7 in e5 be2, iuN5-kun5, gu5-kun5, kap lu5; hit-ni5 ui7-tioh8 oaN7 in it-chhe3 e5 cheng-siN, chiu7 eng7 bi2-niu5 iuN2-chhi7 in.  18). Hit-ni5 i2-keng ke3; te7-ji7 ni5, in koh lai5 kiN3 Iok-sek, ka7 i kong2, Goan2 boe7 moa5--tit goa2 e5 chu2, goan2 e5 gun5 long2 eng7-liau2, cheng-siN iah8 long2 kui ti7 goa2 e5 chu2, goan2 ti7 goa2 e5 chu2 e5 bin7-cheng5, tu5 goan2 e5 sin-the2 kap goan2 e5 chhan5-toe7 i2-goa7, bo5 chhun chit8-hang7.  19). goan2 siaN2-su7 lang5 si2, toe7 pha-hng, ti7 li2 e5 bak8-chiu-cheng5 ah? kiu5 li2 eng7 bi2-niu5 boe2 goan2 kap goan2 e5 toe7; goan2 kap goan2 e5 toe7 choe3 Hoat-lo2 e5 lou7-eng7; koh eng7 cheng2-chi2 hou7 goan2, hou7 goan2 tit-tioh8 oah8, bian2 si2, thou2-toe7 iah8 bian2 pha-hng.
	20). Tui3 an2-ni Iok-sek ui7 Hoat-lo2 boe2 Ai-kip8 sou2 u7 e5 toe7; Ai-kip8 lang5 in-ui7 hou7 ki-hng sou2 pek, tak8-lang5 long2 boe7 i e5 chhan5-toe7; hiah e5 toe7 chiu7 long2 kui ti7 Hoat-lo2.  21). Iok-sek chiau3 chiah e5 siaN5-ip chhian-soa2 Ai-kip8 e5 peh-siN3 tui3 Ai-kip8 chit-peng5 kau3 ti7 hit-peng5.  22). Tok8-tok8 che3-si e5 toe7 Hoat-lo2 bo5 boe2--i; in-ui7 che3-si u7 tui3 Hoat-lo2 tit-tioh8 tiaN7-tioh8 e5 niu5; in chiah8 Hoat-lo2 sou2 hou7 in e5 niu5; sou2-i2 in bo5 boe7 in e5 toe7.  23). Iok-sek ka7 peh-siN3 kong2, Goa2 kin-a2-jit8 ui7 Hoat-lo2 boe2 lin2 kap lin2 e5 toe7; khoaN3 ah, ti7-chia u7 cheng2-chi2 hou7 lin2, lin2 thang khi3 choh-chhan5;  24). kau3 siu-seng5 e5 si5, lin2 tioh8 chiong gou7-hun7-chit8 lap8 hou7 Hoat-lo2; si3-hun7 kui lin2, choe3 chhan5--nih e5 cheng2-chi2, iah8 choe3 lin2 kap lin2 ke-lai7 lang5 e5 chiah8-mih8, i2-kip8 lin2 e5 gin2-a2 e5 chiah8-mih8.  25). In kong2, Li2 u7 kiu3 goan2 e5 siN3-mia7; goan7 goan2 ti7 goa2 e5 chu2 e5 bin7-cheng5 tit-tioh8 un-tian2, goan2 beh choe3 Hoat-lo2 e5 lou5-pok8.  26). An2-ni Iok-sek ui7 Ai-kip8 e5 toe7, siat-lip8 tiaN7-tioh8 e5 le7, kau3 ti7 kin-a2-jit8; Hoat-lo2 tit-tioh8 gou7-hun7 e5 chit8-hun7; tok8-tok8 che3-si e5 toe7 bo5 kui Hoat-lo2.
	27). I2-sek-liat8 lang5 khia7-khi2 Ai-kip8 kok, Ko-san e5 toe7, in ti7-hia kian3-ti3 san2-giap8, koh siN-thoaN3 kek8-ki5 choe7.  28). Nga2-kok tiam3 ti7 Ai-kip8 toe7 chap8-chhit ni5.  Nga2-kok it-seng e5 ni5-jit8 si7 chit8-pah si3-chap8-chhit he3.  29). I2-sek-liat8 si2 e5 jit8 kun7 lah; i chiu7 kio3 i e5 kiaN2 Iok-sek lai5, ka7 i kong2, Goa2 na7 ti7 li2 e5 bin7-cheng5 tit-tioh8 un-tian2, chhiaN2 li2 he7 chhiu2 ti7 goa2 e5 toa7-thui2-e7, eng7 chu5-ai3 kap seng5-sit8 khoan2-thai7 goa2; m7-thang bai5-chong3 goa2 ti7 Ai-kip8.  30). Goa2 kap goa2 e5 pe7-kong tang5-khun3 e5 si5, li2 tioh8 chiong goa2 toa3 chhut Ai-kip8, bai5-chong3 ti7 in bai5-chong3 e5 toe7.  Iok-sek kong2, Goa2 beh chiau3 li2 e5 oe7 lai5 kiaN5.  31). Nga2-kok kong2, Li2 tioh8 tui3 goa2 chiu3-choa7; i chiu7 tui3 i chiu3-choa7.  Tui3 an2-ni I2-sek-liat8 oa2 chhng5-thau5 keng3-pai3 Siong7-te3.

[48]	Chiah e5 tai7-chi3 liau2-au7, u7 lang5 ka7 Iok-sek kong2, Lin2 lau7-pe7 phoa3-piN7 lah; i chiu7 chhoa7 i nng7 e5 kiaN2 Ma2-na2-se, I2-hoat-lian5, saN-kap khi3.  2). U7 lang5 thong-ti Nga2-kok kong2, Li2 khoaN3, li2 e5 kiaN2 Iok-sek lai5 beh chhe7 li2; I2-sek-liat8 chiu7 bian2-kiong2 khi2-lai5, che7 ti7 bin5-chhng5.  3). Nga2-kok ka7 Iok-sek kong2, Choan5-leng5 e5 Siong7-te3 bat ti7 Ka-lam5 toe7 e5 Lou7-su tui3 goa2 chhut-hian7, su3-hok goa2;  4). ka7 goa2 kong2, Goa2 beh hou7 li2 siN-thoaN3 choe7-choe7, chiaN5-choe3 choe7-choe7 peh-siN3; iah8 beh chiong chit e5 toe7 siuN2-su3 li2 e5 hou7-e3, choe3 eng2-oan2 e5 giap8.  5). Goa2 be7 kau3 Ai-kip8 li2 chia e5 tai7-seng, li2 ti7 Ai-kip8 toe7 sou2 siN nng7 e5 kiaN2, I2-hoat-lian5 Ma2-na2-se, si7 goa2-e5, chhin-chhiuN7  Liu5-pian7 Se-bian7 si7 goa2-e5 chit8-iuN7.  6). Ti7 in i2-au7, li2 sou2 siN e5 kiaN2, chiu7-si7 li2 e5; in thang kui ti7 in nng7 e5 hiaN e5 mia5-e7, tit-tioh8 giap8.  7). Lun7-kau3 goa2, goa2 tui3 Pa-tan3 lai5 e5 si5, Lah8-kiat si2 ti7 goa2 e5 bak8-chiu-cheng5, ti7 Ka-lam5 toe7, ti7 lou7--nih e5 tiong-kan, li7-khui I2-hoat-tha iau2 u7 chit8-cham7; goa2 chiu7 ka7 i bai5-chong3 ti7 I2-hoat-tha e5 lou7. (I2-hoat-tha chiu7-si7 Pek-li7-heng5).
	8). I2-sek-liat8 khoaN3-kiN3 Iok-sek nng7 e5 kiaN2, chiu7 kong2, Che si7 chi7-chui7?  9). Iok-sek ka7 in lau7-pe7 kong2, Che si7 goa2 e5 kiaN2, Siong7-te3 ti7-chia siuN2-su3 goa2--e5.  Kong2, ChhiaN2 li2 chhoa7 in oa2-kun7 goa2; goa2 beh ka7 in chiok-hok.  10). I2-sek-liat8 ni5-lau7, bak8-chiu hoe boe7 khoaN3-kiN3; Iok-sek chhoa7 in kun7-oa2 i e5 bin7-cheng5, i chiu7 ka7 in chim-chhui3 pho7 in.  11). I2-sek-liat8 ka7 Iok-sek kong2, Goa2 bo5 phah-sng3 oe7 kiN3-tioh8 li2 e5 bin7; taN Siong7-te3 koh hou7 goa2 khoaN3-tioh8 li2 e5 kiaN2.  12). Iok-sek chiong nng7 e5 kiaN2 tui3 i nng7 e5 kha-thau5-u-tiong chhoa7--chhut-lai5; pun2-sin chiu7 phak-loh8 toe7 pai3.  13). Au7-lai5 Iok-sek koh khan in nng7-e5, chiaN3-chhiu2 khan I2-hoat-lian5 ng3 I2-sek-liat8 e5 to3-chhiu2, to3-chhiu2 khan Ma2-na2-se ng3 I2-sek-liat8 e5 chiaN3-chhiu2, chhoa7 in kun7-oa2 i.  14). I2-sek-liat8 chhun chiaN3-chhiu2 hoaN7 I2-hoat-lian5 e5 thau5-khak, i si7 te7-ji7--e5, koh phah-chhe eng7 to3-chhiu2 hoaN7 Ma2-na2-se e5 thau5-khak, Ma2-na2-se pun2 si7 toa7-kiaN2.  15). I chiu7 ka7 Iok-sek chiok-hok kong2, Goan7 goa2 e5 chou2 A-pek-lah8-han2, kap goa2 e5 pe7 I2-sat, sou2 kiaN5 ti7 I bin7-cheng5 e5 Siong7-te3, chiu7-si7 it-seng po2-iuN2 goa2 kau3 ti7 kin-a2-jit8 e5 Siong7-te3,  16). kiu3-siok8 goa2 thoat-li7 it-chhe3 e5 hoan7-lan7, hit e5 Su3-chia2, su3-hok hou7 chi2 nng7 e5 gin2-a2; goan7 in kui ti7 goa2 e5 mia5-e7, kap goa2 chou2 A-pek-lah8-han2, goa2 e5 pe7 I2-sat, e5 mia5-e7; koh goan7 in ti7 se3-kai3-tiong siN-thoaN3 chin-choe7.  17). Iok-sek khoaN3 i e5 lau7-pe7 eng7 chiaN3-chhiu2 hoaN7 ti7 I2-hoat-lian5 e5 thau5-khak, bo5 hoaN-hi2; chiu7 thaN2 i e5 lau7-pe7 e5 chhiu2, beh tui3 I2-hoat-lian5 e5 thau5-khak soa2 kau3 Ma2-na2-se e5 thau5-khak.  18). Iok-sek ka7 i e5 lau7-pe7 kong2, Goa2 e5 pe7 ah, m7-si7 an2-ni; chit-e5 si7 toa7-kiaN2, kiu5 li2 eng7 chiaN3-chhiu2 hoaN7 i e5 thau5-khak.  19). I e5 lau7-pe7 m7-than3 kong2, Goa2 chai, goa2 e5 kiaN2, goa2 chai; i iah8 beh chiaN5-choe3 chit8-chok8, iah8 beh khoah-toa7; chong2-si7 i e5 sio2-ti7 chiong-lai5 pi2 i khah-toa7; i e5 sio2-ti7 e5 hou7-e3 beh chiaN5-choe3 choe7-choe7 chok8.  20). Tng hit-jit8 chiu7 ka7 in chiok-hok kong2, I2-sek-liat8 lang5 beh ki2 li2 lai5 chiok-hok lang5 kong2, Goan7 Siong7-te3 hou7 li2 chhin-chhiuN7 I2-hoat-lian5, chhin-chhiuN7 Ma2-na2-se chit8-iuN7; tui3 an2-ni lip8 I2-hoat-lian5 ti7 Ma2-na2-se e5 tai7-seng.  21). I2-sek-liat8 koh ka7 Iok-sek kong2, Goa2 beh si2 lah; chong2-si7 Siong7-te3 beh kap li2 ti7-teh, beh chhoa7 lin2 to3--khi3 lin2 liat8-chou2 e5 toe7.  22). Goa2 cheng5 eng7 goa2 e5 keng, goa2 e5 to, tui3 A-mou5-li7 lang5 e5 chhiu2 chhiuN2-lai5 hit te3-toe7, goa2 taN hou7 li2, pi2 li2 e5 hiaN-ti7 tit-tioh8 khah-ke.

[49]	Nga2-kok kio3 i hiah e5 kiaN2 lai5 kong2, Lin2 long2 chu7-chip8, goa2 beh chiong lin2 jit8-au7 sou2 oe7 tu2-tioh8 e5 su7 ka7 lin2 kong2.
2). 	Nga2-kok chiah e5 kiaN2, lin2 tioh8 chu7-chip8 lai5 thiaN,
	Tioh8 thiaN lin2 lau7-pe7 e5 oe7.
3).	Liu5-pian7 ah, li2 si7 goa2 e5 toa7-kiaN2, goa2 e5 koan5-se3, goa2 e5 khui3-lat8 e5 khi2-thau5,
	Ui-giam5 e5 tek8-sek--e5, koan5-leng5 e5 tek8-sek--e5.
4).	Chong2-si7 li2 chhin-chhiuN7 chui2 teh-kun2, tek-khak boe7 tit-tioh8 ku thau5-ui7;
	In-ui7 li2 peh-chiuN7 lin2 lau7-pe7 e5 bin5-chhng5;
	Hit-si5 li2 phah la5-sam5 i; i peh-chiuN7 goa2 e5 phou.
5).	Se-bian7 Li7-bi7 si7 hiaN-ti7;
	In e5 to-kiam3 si7 hiong-ok e5 khi3-ku7.
6).	Goa2 e5 sim-sin5 ah, li2 m7-thang kap in tang5 ke3-bou5;
	Goa2 e5 sin5-hun5 ah, li2 m7-thang kap in e5 hoe7-chiong3 lian5-lok8.
	In-ui7 in theng3-khi2 siu7-khi3, thai5-si2 lang5,
	In chhut-chai7 i3-su3 koah-tng7 gu5-thui2 e5 toa7-kun.
7).	In e5 siu7-khi3 so3-po7, thang chiu3-chou2;
	In e5 hun7-khi3 chan5-jim2, iah8 si7 thang chiu3-chou2;
	Goa2 beh pun-khui in ti7 Nga2-kok ke,
	Si3-soaN3 in ti7 I2-sek-liat8 chok8.
8).	Iu5-tai7 ah, li2 e5 hiaN-ti7 beh o-lo2 li2;
	Li2 e5 chhiu2 beh chhih8 tui3-tek8 e5 am7-kun2;
	Li2 e5 lau7-pe7 e5 kiaN2 beh phak-pai3 ti7 li2 e5 bin7-cheng5.
9).	Iu5-tai7 si7 soe3-chiah sai;
	Goa2 e5 kiaN2 ah, li2 tui3 sou2 jiau3--tioh8 e5 mih8, chiu7 chiuN7-khi3;
	I khut-loh8, i thiN3-kha, chhin-chhiuN7 sai;
	Iah8 chhin-chhiuN7 bu2 e5 sai, chi7-chui7 kaN2 jia2 i?
10).	Koan5-peng3 bo5 li7-khui Iu5-tai7,
	Ti7-li2--e5 bo5 li7-khui i nng7 ki kha e5 tiong-kan,
	Kau3 Si7-lo5 lai5;
	Liat8-pang long2 beh kui i.
11).	Pak8 i e5 lu5-a2 ti7 phu5-to5-chhiu7,
	Pak8 i e5 lu5-a2-kiaN2 ti7 ho2 e5 phu5-to5-chhiu7;
	Eng7 phu5-to5-chiu2 soe2 i e5 i-hok8,
	Eng7 phu5-to5-chiap soe2 i e5 i-chiuN5.
12).	I e5 bak8-chiu in-ui7 chiu2 lai5 ang5,
	I e5 chhui3-khi2 in-ui7 leng lai5 peh8.
13).	Se-pou3-lun5 beh khia7-khi2 hai2-khau2,
	Beh choe3 pha-chun5 e5 hai2-khau2;
	I e5 kai3 beh kau3 Se-tun3.
14).	I2-sat-ka si7 iong2 e5 lu5,
	To2 ti7 iuN5-tiau5 e5 tiong-kan;
15).	I khoaN3 an-cheng7 choe3 ho2, khoaN3 thou2-toe7 choe3 sui2;
	AN3 keng-thau5 taN-teh, chiaN5-choe3 lo5-khou2 e5 lou5-pok8.
16).	Tan3 beh phoaN3-toan3 i e5 peh-siN3,
	Chhin-chhiuN7 I2-sek-liat8 chi-phai3 e5 chit8-e5.
17).	Tan3 beh choe3 lou7--nih e5 choa5,
	Lou7-tiong e5 tok8-choa5;
	Ka7-siong be2-toe5, khia7 e5 lang5 hiaN3 tui3 au7-bin7 loh8--khi3.
18).	Ia5-ho5-hoa ah, goa2 u7 theng3-hau7 Li2 e5 chin2-kiu3.
19).	Ka-tek beh hou7 kun-tui7 tui-pek,
	Chong2-si7 i beh tui-pek in e5 kha-au7-tiN.
20).	A-siat beh chhut ho2 e5 bi2-niu5,
	Koh chhut ong5 sou2 chiah8 e5 ho2-mih8.
21).	Na2-hut-tha-li7 si7 thau2-pang3 e5 lok8-bu2,
	Chhut ho2-thiaN e5 oe7.
22).	Iok-sek si7 gau5 kiat ke2-chi2 e5 chhiu7-ki;
	I e5 chhiu7-ki chhun-chhut chhiuN5-goa7.
23).	Sia7-chiN3 e5 lang5 toa7 siong-hai7 i,
	Eng7 chiN3 sia7 i, khun2-pek i;
24).	Chong2-si7 i e5 keng iu5-goan5 an5,
	I e5 chhiu2 ia7 tit-tioh8 u7 lat8;
	Che si7 tui3 Nga2-kok e5 Choan5-leng5--e5 e5 chhiu2,
	(Tui3 che chiu7 u7 chhut bok8-chia2, I2-sek-liat8 e5 chioh8-poaN5),
25).	Iah8 tui3 li2 e5 pe7 e5 Siong7-te3, I beh pang-chan7 li2;
	Koh tui3 hit e5 Choan5-leng5--e5, I beh su3-hok li2;
	Beh eng7 thiN-teng2 kang3-loh8 e5 hok-khi3,
	Chhim-ian sou2 khng3 e5 hok-khi3,
	I2-kip8 chiah8-leng seng-san2 e5 hok-khi3, long2 beh hou7 li2.
26).	Li2 e5 lau7-pe7 sou2 chiok e5 hok-khi3,
	IaN5-ke3 goa2 e5 pe7-kong sou2 chiok e5 hok-khi3,
	Tit8-kau3 eng2 se3-tai7 e5 soaN-nia2 kek8-thau5 e5 piN-kai3;
	Chiah e5 hok-khi3 beh kang3-loh8 ti7 Iok-sek e5 thau5-khak,
	Lim5-kau3 hit e5 kap hiaN-ti7 tek8-piat8-e5 e5 thau5-khak-teng2.
27).	Pian7-nga2-bin2 si7 gau5 peh-thiah e5 chhai5-long5;
	Cha2-khi2-si5 chiah8 i sou2 jiau3--tioh8-e5,
	E5-hng-si5 pun i sou2 chhiuN2--tioh8 e5.
	28). Che it-chhe3 si7 I2-sek-liat8 e5 chap8-ji7 chi-phai3; che iah8 si7 in e5 lau7-pe7 tui3 in sou2 kong2 e5 oe7, ka7 in sou2 chiok-hok--e5; long2 si7 chiau3 tak8-lang5 e5 hok-hun7, ka7 in chiok-hok.  29). I koh hoan-hu3 in kong2, Goa2 beh to3-khi3 goa2 e5 liat8-chou2 hia, lin2 tioh8 chiong goa2 bai5-chong3 ti7 Hek-lang5 I2-hut-lun5 chhan5--nih e5 hiat8, kap goa2 e5 pe7-kong siang5 sou2-chai7;  30). chiu7-si7 ti7 Ka-lam5 toe7 Ban7-li7 e5 bin7-cheng5, Bek8-pi2-lah8 chhan5--nih e5 hiat8; hit e5 hiat8 kap chhan5 si7 A-pek-lah8-han2 tui3 Hek-lang5 I2-hut-lun5 boe2 choe3 giap8, lai5 choe3 bong7-toe7 e5.  31). Ti7-hia bai5-chong3 A-pek-lah8-han2 kap i e5 bou2 Sat-lah8; koh ti7-hia bai5-chong3 I2-sat kap i e5 bou2 Li7-pek-ka; goa2 iah8 ti7-hia bai5-chong3 Li7-a.  32). Hit khu chhan5 kap hit lai7-bin7 e5 hiat8, si7 tui3 Hek-lang5 boe2--e5.  33). Nga2-kok hoan-hu3 i hiah e5 kiaN2 beng5-pek8, kha kiu-chiuN7 chhng5, chiu7 khui3 tng7, to3--khi3 i e5 liat8-chou2 hia.

[50]	Iok-sek phak ti7 i e5 lau7-pe7 e5 bin7, thi5-khau3, chim--i.  2). Iok-sek hoan-hu3 su-hau7 i e5 i-seng, eng7 hiuN-liau7 koan3 i e5 lau7-pe7; i-seng chiu7 eng7 hiuN-liau7 koan3 I2-sek-liat8.  3). Koan3 sin-si tiaN7-tioh8 e5 le7 tioh8 si3-chap8 jit8; hit e5 si3-chap8 jit8 moa2, koh Ai-kip8 lang5 ui7 i thi5-khau3 chhit-chap8 jit8.
	4). Ui7-tioh8 i thi5-khau3 e5 jit8 i2-keng ke3, Iok-sek tui3 Hoat-lo2 ke-lai7 e5 lang5 kong2, Goa2 na7 ti7 lin2 e5 bin7-cheng5 tit-tioh8 un-tian2, chhiaN2 lin2 thong-ti Hoat-lo2, ka7 i kong2,  5). Goa2 e5 lau7-pe7 kah goa2 chiu3-choa7 kong2, Goa2 beh si2 lah, li2 tioh8 chiong goa2 bai5-chong3 ti7 Ka-lam5 toe7, ti7 goa2 ui7 pun2-sin sou2 kut8 e5 bong7; taN kiu5 li2 chun2 goa2 chiuN7--khi3 bai5-chong3 goa2 e5 lau7-pe7, jian5-au7 goa2 beh to3-tng2--lai5.  6). Hoat-lo2 kong2, Li2 thang chiuN7--khi3 bai5-chong3 li2 e5 lau7-pe7, chiau3 i sou2 kah li2 chiu3 e5 choa7.  7). Tui3 an2-ni Iok-sek chiuN7--khi3 bai5-chong3 i e5 lau7-pe7; kap i saN-kap chiuN7--khi3 e5, u7 Hoat-lo2 e5 cheng3 jin5-sin5, kap Hoat-lo2 ke-lai7 e5 tiong2-lo2, kap Ai-kip8 kok cheng3 tiong2-lo2.  8). Koh u7 Iok-sek choan5-ke, kap i hiah e5 hiaN-ti7, i2-kip8 i e5 lau7-pe7 e5 ke-koan3; chi2-u7 in e5 gin2-a2, kap iuN5-kun5 gu5-kun5, long2 lau5 ti7 Ko-san toe7.  9). Koh u7 chhia kap khia5-be2--e5, hit-tin7 e5 lang5 put-chi2 choe7.  10). In kau3 Iok-tan3 ho5 goa7, A-tat8 e5 gou7-kak-tiuN5, chiu7 ti7-hia toa7 thi5-khau3, toa7 ai-siong; Iok-sek ui7-tioh8 lau7-pe7 pi-ai chhit-jit8.  11). Ka-lam5 toe7 khia7-khi2 e5 peh-siN3 khoaN3-kiN3 A-tat8 gou7-kak-tiuN5 e5 thi5-khau3, chiu7 kong2, Che si7 Ai-kip8 lang5 chit8-tiuN5 e5 toa7 thi5-khau3; in-ui7 an2-ni, hit e5 toe7 mia5 kio3 A-pek-bek8-se, si7 ti7 Iok-tan3 ho5 goa7.  12). Nga2-kok hiah e5 kiaN2 chiu7 chiau3 lau7-pe7 sou2 hoan-hu3--e5 ka7 i choe3;  13). hiah e5 kiaN2 chiong i un7 kau3 Ka-lam5 toe7, bai5-chong3 ti7 Ban7-li7 e5 thau5-cheng5, Bek8-pi2-lah8 chhan5--nih e5 hiat8, hit e5 hiat8 kap chhan5 si7 A-pek-lah8-han2 tui3 Hek-lang5 I2-hut-lun5 boe2 choe3 giap8, lai5 choe3 bong7-toe7 e5.  14). Iok-sek bai5-chong3 in lau7-pe7 i2-au7, chiu7 kap cheng3 hiaN-ti7, i2-kip8 it-chhe3 kap i chiuN7-khi3 bai5-chong3 in lau7-pe7 e5 lang5, long2 to3-tng2 Ai-kip8.
	15). Iok-sek hiah e5 hiaN khoaN3 in lau7-pe7 i2-keng si2, chiu7 kong2, Kiam2-chhai2 Iok-sek beh oan3-hun7 lan2, chiau3 lan2 cheng5 khoan2-thai7 i long2-chong2 e5 phaiN2, it-chin7 po3-eng3 lan2.  16). In chiu7 thok lang5 khi3 kiN3 Iok-sek kong2, Li2 e5 lau7-pe7 be7 si2 e5 tai7-seng, hoan-hu3 kong2,  17). Lin2 tioh8 tui3 Iok-sek an2-ni kong2, Cheng5 li2 chiah e5 hiaN phaiN2 khoan2-thai7 li2, kiu5 li2 sia3-bian2 in e5 ke3-sit kap choe7-ok; taN kiu5 li2 sia3-bian2 li2 e5 lau7-pe7 e5 Siong7-te3 e5 lou5-pok8 e5 ke3-sit.  In tui3 Iok-sek kong2 chiah e5 oe7, Iok-sek chiu7 thi5-khau3.  18). I chiah e5 hiaN koh lai5 phak ti7 i bin7-cheng5 kong2, Goan2 si7 li2 e5 lou5-pok8.  19). Iok-sek ka7 in kong2, M7-bian2 kiaN; goa2 kiam2 thoe3 Siong7-te3 mah?  20). Cheng5 lin2 e5 i3-su3 si7 phaiN2, chong2-si7 Siong7-te3 e5 i3-su3 si7 ho2; beh po2-choan5 choe7-choe7 lang5 e5 siN3-mia7, chhin-chhiuN7 kin-a2-jit8.  21). TaN lin2 m7-bian2 kiaN; goa2 beh iuN2-chhi7 lin2, kap lin2 e5 kiaN2-ji5.  Tui3 an2-ni Iok-sek eng7 chhin-ai3 e5 oe7 an-ui3 in.
	22). Iok-sek kap in lau7-pe7 e5 ke-koan3 long2 tiam3 Ai-kip8; Iok-sek chiah8 pah-it he3.  23). Iok-sek tit-tioh8 khoaN3-kiN3 I2-hoat-lian5 te7-saN tai7 e5 sun; Ma2-na2-se e5 sun Ma2-kiat e5 kiaN2, Iok-sek iah8 pho7 in ti7 kha-thau5-u.  24). Iok-sek tui3 i e5 hiaN-ti7 kong2, Goa2 beh si2 lah; chong2-si7 Siong7-te3 tek-khak khoaN3-kou3 lin2, chhoa7 lin2 tui3 chit sou2-chai7 chiuN7-khi3, kau3 I chiu3-choa7 eng3-un2 hou7 A-pek-lah8-han2, I2-sat, Nga2-kok e5 toe7.  25). Iok-sek kah I2-sek-liat8 e5 kiaN2-sun chiu3-choa7 kong2, Siong7-te3 tek-khak chiau3-kou3 lin2, lin2 tioh8 chiong goa2 e5 kut-thau5 un7-chiuN7--khi3.  Iok-sek si2, tu2-a2 pah-it he3; lang5 eng7 hiuN-liau7 ka7 i koan3; chiong i siu-loh8 koan, theng5 ti7 Ai-kip8.


	Tan7-i2-Li2	(27)
[1]	Iu5-tai7 ong5 Iok-nga2-keng3 che7-ui7 te7-saN-ni5, Pa-pi2-lun5 ong5 Ni5-pou3-kah-ni5-sat lai5 kau3 Ia5-lou7-sat-leng2, ui5 lai5 kong-kek i.  2). Chu2 eng7 Iu5-tai7 ong5 Iok-nga2-keng3 kap Siong7-te3 chhu3-lai7 khi3-ku7 e5 chit8-hun7 kau ti7 i e5 chhiu2; i chiong in toa3 kau3 Si7-na2 e5 toe7, jip8 i e5 siong7-te3 e5 chhu3, eng7 hiah e5 khi3-ku7 he7 ti7 i e5 siong7-te3 e5 khou3-pang5-lai7.  3). Ong5 hoan-hu3 thai3-kam3-tiuN2, A-si-pi2-na2, tioh8 tui3 I2-sek-liat8 e5 ong5-chhin kap kui3-chok8 e5 tiong-kan toa3 kui2-na7 lang5 lai5;  4). chiu7-si7 siau3-lian5, bo5 ha5-chhu5, bin7-mau7 sui2, u7 chhang-mia5 ti3-sek, thong-tat8 tak8-iuN7 e5 hak8-bun7, beng5-pek8 kek-ti3, kau3-giah8 thang kun-sui5 ti7 ong5-kiong e5, tioh8 ka3-si7 in Ka-lek8-ti2 lang5 e5 bun5-hak8 kap gian5-gu2.  5). Ong5 chiu7 hun-phai3 chiong ong5 sou2 chiah8 e5 ho2-mih8 kap sou2 lim e5 chiu2, mui2-jit8 hou7 in chit8-hun7, poe5-iuN2 in saN-ni5 ku2; jian5-au7 hou7 in kun-sui5 ti7 ong5 e5 bin7-cheng5.  6). In tiong-kan u7 Iu5-tai7 chok8 e5 lang5, Tan7-i2-li2, Hap-na2-ni5-nga2, Bi2-sa-li7, A-sat-li7-nga2.  7). Thai3-kam3-tiuN2 ka7 in ho7-mia5; chheng Tan7-i2-li2 choe3 Pek-the5-sa-sat; chheng Hap-na2-ni5-nga2 choe3 Sa-tek-lah8; chheng Bi2-sa-li7 choe3 Bi2-soah; chheng A-sat-li7-nga2 choe3 A-pek-ni5-ko.  8). Chong2-si7 Tan7-i2-li2 lip8-chi3 bo5 beh eng7 ong5 e5 ho2-mih8 kap i sou2 lim e5 chiu2 phah la5-sam5 ka-ki7, sou2-i2 kiu5 thai3-kam3-tiuN2 iong5-un2 i bian2-tit phah la5-sam5 ka-ki7.  9). Siong7-te3 hou7 Tan7-i2-li2 ti7 thai3-kam3-tiuN2 e5 bin7-cheng5 tit-tioh8 un-hui7 lin5-bin2.  10). Thai3-kam3-tiuN2 ka7 Tan7-i2-li2 kong2, Goa2 kiaN-ui3 goa2 e5 chu2, goa2 e5 ong5; i i2-keng hun-phai3 lin2 e5 lim-chiah8; thai2-tho2 thang hou7 i khoaN3-kiN3 lin2 e5 bin7-mau7 khah-su lin2 tang5-ni5 e5 siau3-lian5 lang5 ah? na7 an2-ni, chiu7 hou7 goa2 e5 thau5-khak oh-tit po2-choan5 ti7 ong5 e5 bin7-cheng5.  11). Thai3-kam3-tiuN2 u7 phai3 chit8 e5 kam-hou7--e5 koan2-li2 Tan7-i2-li2, Hap-na2-ni5-nga2, Bi2-sa-li7, A-sat-li7-nga2;  12). Tan7-i2-li2 tui3 i kong2, Kiu5 li2 chhi3-khoaN3 li2 chiah e5 lou5-pok8 chap8-jit8-ku2, hou7 goan2 chiah8-chhai3 lim-chui2.  13). Jian5-au7 li2 thang khoaN3 goan2 e5 bin7-mau7 kap hiah e5 chiah8 ong5 ho2-mih8 e5 siau3-lian5 lang5 e5 bin7-mau7; chiu7 chiau3 li2 sou2 khoaN3-kiN3 e5, khoan2-thai7 li2 chiah e5 lou5-pok8.  14). Chit e5 su7 i u7 un2-chun2 in, chhi3 in chap8-jit8 ku2.  15). Chap8-jit8-au7 khoaN3-kiN3 in e5 bin7-mau7 pi2 hiah e5 chiah8 ong5 e5 ho2-mih8 e5 siau3-lian5 lang5 koh khah sui2 khah phauh.  16). Tui3 an2-ni kam-hou7 chiu7 thiat--khi3 sou2 hou7 in e5 ho2-mih8 sou2 tioh8 lim e5 chiu2, hou7 in chiah8 chhai3.  17). Chi2 si3 e5 siau3-lian5 lang5, Siong7-te3 hou7 in ti7 tak8-iuN7 e5 bun5-ji7 hak8-bun7 chhang-mia5 ti3-sek; Tan7-i2-li2 koh beng5-pek8 tak8-iuN7 e5 iN7-siong7 kap bang7-kiN3 e5 tiau7-thau5.  18). Ong5 sou2 tiaN7-tioh8 chhoa7 in jip8--khi3 e5 jit8 i2-keng kau3, thai3-kam3-tiuN2 chiu7 chhoa7 in jip8-khi3 kau3 Ni5-pou3-kah-ni5-sat e5 bin7-cheng5.  19). Ong5 kap in kong2-oe7, ti7 in cheng3-lang5 e5 tiong-kan khoaN3 bo5 chit8-e5 oe7 pi2-tit Tan7-i2-li2, Hap-na2-ni5-nga2, Bi2-sa-li7, A-sat-li7-nga2; sou2-i2 in tit-tioh8 khia7 ti7 ong5 e5 bin7-cheng5.  20). Ong5 kiN3 u7 sou2 mng7 in e5 su7, chiu7 chai in e5 ti3-hui7 chhang-mia5 pi2 thong-kok e5 phok-su7 kap sut8-su7 iaN5-ke3 chap8-pe7.  21). Tan7-i2-li2 kau3 Kou2-liat8 ong5 goan5--ni5 iau2 ti7-teh.

[2]	Ni5-pou3-kah-ni5-sat che7-ui7 te7-ji7-ni5, Ni5-pou3-kah-ni5-sat bang7-kiN3; sim peh-pak boe7 khun3-tit.  2). Ong5 beng7-leng7 tiau3 phok-su7, sut8-su7, sai-kong, kap Ka-lek8-ti2 lang5 lai5, ai3 in eng7 ong5 e5 bang7 ka7 i kong2.  In chiu7 lai5, khia7 ti7 ong5 e5 bin7-cheng5.  3). Ong5 ka7 in kong2, Goa2 u7 bang7-kiN3 chit8 e5 bang7, goa2 e5 sim peh-pak, ai3 beh chai hit e5 bang7 si7 sim2-mih8.  4). Ka-lek8-ti2 lang5 eng7 A-lan5 e5 khiuN-khau2 tui3 ong5 kong2, Goan7 ong5 ban7-soe3; chhiaN2 chiong hit e5 bang7 ka7 li2 chiah e5 lou5-pok8 kong2, goan2 chiu7 beh koe2-beng5.  5). Ong5 in3 Ka-lek8-ti2 lang5 kong2, Hit e5 su7 goa2 i2-keng boe7-ki3-tit lah; lin2 na7 bo5 chiong goa2 sou2 bang7-kiN3 kong2 hou7 goa2 thiaN, soa3 koe2-beng5 i, chiu7 beh chiong lin2 e5 bah koah chhui3-chhui3, ia7 lin2 e5 chhu3 beh choe3 pun3-so3-tui.  6). Chong2-si7 lin2 na7 chiong goa2 sou2 bang7-kiN3 ka7 goa2 kong2, soa3 koe2-beng5 i, lin2 beh tui3 goa2 tit-tioh8 cheng7-phin2, po3-siuN2, toa7 eng5-kng; taN lin2 tioh8 chiong goa2 sou2 bang7-kiN3 kong2 hou7 goa2 thiaN, soa3 koe2-beng5 i.  7). In te7-ji7-pai2 koh tui3 ong5 kong2, ChhiaN2 ong5 chiong sou2 bang7-kiN3-e5 ka7 chiah e5 lou5-pok8 kong2, goan2 chiu7 beh koe2-beng5 i.  8). Ong5 in3 kong2, Goa2 chun2-chun2 chai lin2 si7 kou3-i3 ian5-chhian5, in-ui7 lin2 chai hit e5 bang7 goa2 i2-keng boe7-ki3-tit lah.  9). Lin2 na7 bo5 chiong goa2 sou2 bang7-kiN3 ka7 goa2 kong2, chi2-u7 chit8-hoat thang khoan2-thai7 lin2; in-ui7 lin2 i2-keng u7 pi7-pan7 hong-gian5 loan7-gu2 tui3 goa2 kong2, teh theng3-hau7 si5-se3 e5 kai2-pian3; taN lin2 tioh8 chiong sou2 bang7-kiN3 ka7 goa2 kong2, goa2 chiu7 chai lin2 oe7 koe2-beng5 i.  10). Ka-lek8-ti2 lang5 ti7 ong5 e5 bin7-cheng5 in3 kong2, Ong5 chit ho7 su7, toe7-chiuN7 bo5 lang5 oe7 kong2-chhut; in-ui7 be7-bat u7 kun-ong5, tai7-sin5, chiang2-koan5-e5 kah phok-su7, a2-si7 sut8-su7, a2-si7 Ka-lek8-ti2 lang5 tioh8 an2-ni choe3.  11). Ong5 sou2 mng7--e5 si7 hi-ki5 e5 su7; tu5--khi3 bo5 kap se3-kan lang5 tang5 khia7-khi2 e5 sin5-beng5 i2-goa7, bo5 chit8-e5 oe7 ti7 ong5 e5 bin7-cheng5 kong2-chhut.  12). Ong5 siu7-khi3, siu7-khi3 kau3-kek8, beng7-leng7 chau5-biat8 Pa-pi2-lun5 it-chhe3 ti3-hui7 e5 lang5.  13). Tui3 an2-ni chhut beng7-leng7 beh thai5 ti3-hui7 e5 lang5; chiu7 chhe7 Tan7-i2-li2 kap i e5 tang5-phoaN7 beh thai5 in.  14). Ong5 e5 si7-oe7-tiuN2, A-liok8, chhut-lai5 beh thai5 Pa-pi2-lun5 ti3-hui7 e5 lang5, Tan7-i2-li2 eng7 cheng-thong ti3-hui7 e5 oe7 in3 i;  15). chiu7 tui3 ong5 e5 si7-oe7-tiuN2, A-liok8, kong2, Ong5 sou2 chhut e5 beng7-leng7 chaiN2-iuN7 kau3 chiah kin2-kip ah? A-liok8 chiu7 chiong chit e5 tai7-chi3 ka7 Tan7-i2-li2 kong2.  16). Tan7-i2-li2 chiu7 jip8--khi3, kiu5 ong5 khoan-an7, chiu7 beh chiong bang7 ka7 ong5 koe2-beng5.
	17). Tan7-i2-li2 to3--khi3 i e5 chhu3, chiong chit e5 su7 ka7 i tang5-phoaN7 Hap-na2-ni5-nga2, Bi2-sa-li7, A-sat-li7-nga2 kong2,  18). ai3 in ui7-tioh8 chit e5 pi3-bit8 e5 su7 ki5-kiu5 thiN-teng2 e5 Siong7-te3 lin5-bin2, bian2-tit Tan7-i2-li2 kap i e5 tang5-phoaN7 kap Pa-pi2-lun5 ki5-u5 ti3-hui7 e5 lang5 saN-kap biat8-bo5.  19). Chit e5 pi3-bit8 e5 su7 chiu7 ti7 mi5--si5 iN7-siong7-tiong tui3 Tan7-i2-li2 hian2-beng5.  Tan7-i2-li2 chiu7 o-lo2 thiN-teng2 e5 Siong7-te3.  20). Tan7-i2-li2 kong2, Siong7-te3 e5 mia5 eng-kai siu7 o-lo2 kau3 eng2-oan2; in-ui7 ti3-hui7 koan5-leng5 long2 siok8 ti7 I.  21). I pian3-oaN7 si5-ki5 choeh-kui3; I hoe3-bo5 ong5, siat-lip8 ong5; chiong ti3-hui7 hou7 ti3-hui7 e5 lang5, chiong kian3-sek hou7 chhong-beng5 e5 lang5.  22). I chi2-si7 chhim-o3 pi3-bit8 e5 su7; am3-tiong sou2-u7-e5 I long2 chai, kng ia7 kap I saN-kap toa3.  23). Goa2 e5 liat8-chou2 e5 Siong7-te3 ah, goa2 kam2-sia7 Li2 o-lo2 Li2, in-ui7 Li2 siuN2-su3 goa2 ti3-hui7 chai5-leng5, taN eng7 goan2 tui3 Li2 sou2-kiu5-e5 i2-keng chi2-si7 goa2; in-ui7 Li2 u7 eng7 ong5 e5 su7 chi2-si7 goan2.  24). Tui3 hit-tiap8 Tan7-i2-li2 jip8--khi3 kiN3 A-liok8, chiu7-si7 ong5 sou2 phai3 chau5-biat8 Pa-pi2-lun5 hiah e5 ti3-hui7 e5 lang5 e5; i khi3 ka7 i kong2, Boh8-tit chau5-biat8 Pa-pi2-lun5 hiah e5 ti3-hui7 e5 lang5; chhoa7 goa2 kau3 ong5 e5 bin7-cheng5, goa2 beh chiong bang7 ka7 ong5 koe2-beng5.
	25). A-liok8 chek-si5 chhoa7 Tan7-i2-li2 kau3 ong5 e5 bin7-cheng5, tui3 i kong2, Goa2 ti7 Iu5-tai7 siu7-liah8 e5 lang5 e5 tiong-kan tu2-tioh8 chit8-lang5, i oe7 chiong bang7 ka7 ong5 koe2-beng5,  20). Ong5 tui3 chheng-choe3 Pek-the5-sa-sat e5 Tan7-i2-li2 kong2, Li2 oe7 chiong goa2 sou2 khoaN3-kiN3 e5 bang7 ka7 goa2 kong2, soa3 ka7 goa2 koe2-beng5 mah?  27). Tan7-i2-li2 ti7 ong5 e5 bin7-cheng5 in3 kong2, Ong5 sou2 mng7 e5 pi3-bit8, ti3-hui7 e5 lang5, sut8-su7, phok-su7, pok-koa3-e5, long2 boe7 ka7 ong5 chi2-beng5; chong2-si7 thiN-teng2 u7 chit8 ui7 Siong7-te3 oe7 hian2-beng5 pi3-bit8 e5 su7; taN eng7 au7-jit8 teh-beh u7 e5 su7 u7 chi2-si7 Ni5-pou3-kah-ni5-sat ong5.  Li2 sou2 bang7-kiN3-e5 kap li2 ti7 chhng5--nih sou2 siuN7 e5 iN7-siong7 si7 an2-ni:  29). ong5 ah, li2 ti7 chhng5--nih siuN7 kau3 chiong-lai5 e5 su7; hit-ui7 hian2-beng5 pi3-bit8 e5 su7-e5 eng7 chiong-lai5 sou2 beh u7 e5 su7 chi2-si7 li2.  30). Lun7-kau3 goa2, hit e5 pi3-bit8 e5 su7 hian2-beng5 ti7 goa2, m7-si7 ui7-tioh8 goa2 u7 ti3-hui7 iaN5-ke3 it-chhe3 oah8-teh e5 lang5, chiu7-si7 tiau5-ti5 beh koe2-beng5 hou7 ong5 chai, koh hou7 li2 chai li2 e5 sim e5 liam7-thau5.  31). Ong5 ah, li2 teh khoaN3, chiu7 khoaN3-kiN3 u7 chit8 sian toa7-siong7; chit e5 siong7 chin koaiN5, kek8-ki5 chhan3-lan7, khia7 ti7 li2 e5 bin7-cheng5; i e5 heng5-chong7 chin thang kiaN.  32). Chit e5 siong7, i e5 thau5-khak si7 ho2-kim-e5, i e5 heng-hah8 kap chhiu2-kut si7 gun5-e5, pak-tou2 kap toa7-thui2 si7 tang5-e5;  33). i e5 kha-tang5 si7 thih-e5, i e5 kha-poaN5 chit8-poaN3 thih, chit8-poaN3 thou5 e5.  34). Li2 teh khoaN3 kau3 u7 chit8 te3 chioh8 phah--chhut-lai5, m7-si7 eng7 chhiu2 phah-e5, kong3-tioh8 hit sian siong7 thih kap thou5 e5 kha-poaN5, lai5 phah-phoa3 in.  35). Tui3 an2-ni hit e5 thih, thou5, tang5, gun5, kim choe3 chit8-e7 phah chhui3-chhui3, piN3-choe3 he7-thiN gou7-kak-tiuN5 e5 chhou-khng, hou7 hong chhe-soaN3, bo5 koh u7 in e5 ui7-chhu3; koh chit e5 kong3-tioh8 siong7 e5 chioh8 piN3-chiaN5 toa7-soaN, chhiong-moa2 choan5-toe7.  36). Che chiu7-si7 hit e5 bang7; goan2 taN beh ti7 ong5 e5 bin7-cheng5 koe2-beng5 i.  37). Ong5 ah, li2 si7 liat8-ong5 e5 ong5, thiN-teng2 e5 Siong7-te3 i2-keng chiong kok-tou7, koan5-peng3, leng5-lek8, eng5-kng siuN2-su3 li2;  38). kiN3-na7 se3-kan lang5 khia7-khi2 e5 sou2-chai7, lian5 soaN-ia2 e5 chau2-siu3, khong-tiong e5 pe-chiau2, I long2 kau-hu3 li2 e5 chhiu2, hou7 li2 chiang2-koan2 chiah-e5 it-chhe3; li2 chiu7-si7 hit e5 kim e5 thau5-khak.  39). Li2 i2-au7 beh koh heng-khi2 chit8-kok m7-tat8-tioh8 li2; koh u7 te7-saN kok, chiu7-si7 tang5--e5, beh chiang2-koan2 thiN-e7.  40). Te7-si3 kok beh kian-teng7 chhin-chhiuN7 thih; thih oe7 phah-phoa3 ban7-mih8 hou7 i hang5-hok8; koh chhin-chhiuN7 thih teh-chhui3 it-chhe3, i ia7 beh phah-phoa3 liat8-kok teh-chhui3 in.  41). Li2 ia7 khoaN3-kiN3 i e5 kha-poaN5 kap kha-chng2-thau5-a2 chit8-poaN3 si7 sio-hui5 e5 thou5 chit8-poaN3 si7 thih, hit e5 kok ia7 beh pun-khui; chong2-si7 li2 khoaN3-kiN3 thih kap noa7-thou5 saN-chham, chit e5 kok ia7 beh u7 thih e5 lat8.  42). Hiah e5 kha-chng2-thau5-a2 ki3-jian5 chit8-poaN3 si7 thih chit8-poaN3 si7 thou5, an2-ni hit e5 kok beh chit8-poaN3 kiong5, chit8-poaN3 jiok8.  43). Li2 ki3-jian5 khoaN3-kiN3 thih kap noa7-thou5 saN-chham, in beh kap lang5 e5 chiong2-chok8 saN-chham; chong2-si7 ji7-pi2 boe7 saN-hap8, chhin-chhiuN7 thih kap thou5 boe7 saN-chham--tit.  44). Tng hiah e5 liat8-ong5 e5 jit8, thiN-teng2 e5 Siong7-te3 beh siat-lip8 chit8-kok, eng2-oan2 boe7 hoe3-bo5, i e5 koan5-peng3 boe7-oe7 kui ti7 pat8-kok; chong2-si7 i beh hui2-hoai7 hiah e5 kok lai5 biat8 i; ka-ki7 beh eng2-oan2 khia7-chai7.  45). Li2 ki3-jian5 khoaN3-kiN3 u7 chioh8 tui3 soaN--nih phah--chhut-lai5, m7-si7 eng7 chhiu2 phah-e5, lai5 phah-phoa3 hit e5 thih, tang5, thou5, gun5, kim; chiu7-si7 chi3-toa7 e5 Siong7-te3 eng7 chiong-lai5 beh u7 e5 tai7-chi3 chi2-si7 ong5; hit e5 bang7 si7 chin, hit e5 koe2-beng5 si7 khak-sit8.  46). Tng-si5 Ni5-pou3-kah-ni5-sat ong5 phak ti7 toe7--nih, pai3 Tan7-i2-li2; beng7-leng7 eng7 le2-mih8 phang-liau7 hian3 hou7 i.  47). Ong5 in3 Tan7-i2-li2 tui3 i kong2, Li2 i2-keng oe7 hian2-beng5 chit e5 pi3-bit8 e5 su7, lin2 e5 Siong7-te3 chin-chiaN3 si7 chiah e5 siong7-te3 e5 Siong7-te3, chiah e5 ong5 e5 Chu2, koh si7 hian2-beng5 hiah e5 pi3-bit8-e5.  48). Tui3 hit-tiap8 ong5 ko-seng Tan7-i2-li2, siuN2-su3 i choe7-choe7 siong7-phin2 e5 le2-mih8, phai3 i koan2-li2 Pa-pi2-lun5 choan5-seng2; koh choe3 chong2-li2 lai5 chiang2-koan2 Pa-pi2-lun5 it-chhe3 ti3-hui7 e5 lang5.  49). Tan7-i2-li2 kiu5 ong5, ong5 chiu7 phai3 Sa-tek-lah8, Bi2-soah, A-pek-ni5-ko koan2-li2 Pa-pi2-lun5 seng2 e5 su7-bu7; tok8-tok8 Tan7-i2-li2 kun-sui5 ti7 ong5-kiong.

[3]	Ni5-pou3-kah-ni5-sat ong5 cho7 kim-siong7, koaiN5 lak8-chap8 tiu2, khoah lak8 tiu2; chhai7 ti7 Pa-pi2-lun5 seng2, Tou7-lah8 e5 piN5-iuN5.  2). Ni5-pou3-kah-ni5-sat ong5 tiau3-chip8 chiah e5 chong2-tok, khim-chhe, sun5-bu2, an3-chhat-si, pou3-cheng3-si, bou5-su7, hoat-koaN, kap kok-seng2 e5 koaN-oan5 lai5 hu3 Ni5-pou3-kah-ni5-sat ong5 sou2 lip8 e5 siong7, kiaN5 tiam2-gan2 e5 le2.  3). Tui3 an2-ni hiah e5 chong2-tok, khim-chhe, sun5-bu2, an3-chhat-si, pou3-cheng3-si, bou5-su7, hoat-koaN, kap kok-seng2 e5 koaN-oan5 long2 chu7-chip8, ui7-tioh8 Ni5-pou3-kah-ni5-sat sou2 lip8 e5 siong7, kiaN5 tiam2-gan2 e5 le2; chiu7 khia7 ti7 Ni5-pou3-kah-ni5-sat sou2 lip8 e5 siong7 e5 thau5-cheng5.  4). Hit-si5 thoan5 beng7-leng7--e5 toa7-siaN kio3 kong2, Lin2 chiah e5 peh-siN3, chiah e5 kok, chiah e5 khiuN-khau2 e5 lang5 ah, u7 beng7-leng7 thoan5 hou7 lin2,  5). lin2 chit8-e7 thiaN-kiN3 sau3-kak, tat8-a2, pi5-pe5, khim5, sek, seng, kap tak8-iuN7 gak8-khi3 e5 siaN, chiu7 tioh8 phak-loh8 keng3-pai3 Ni5-pou3-kah-ni5-sat ong5 sou2 lip8 e5 kim-siong7;  6). kiN3-na7 bo5 phak-loh8 keng3-pai3-e5 beh chek-si5 hiat-loh8 ti7 iam7-jiat8 e5 he2-lou5.  7). In-ui7 an2-ni cheng3 peh-siN3 chit8-e7 thiaN-kiN3 sau3-kak, tat8-a2, pi5-pe5, khim5, sek, kap tak8-iuN7 gak8-khi3 e5 siaN, chiu7 chiah e5 peh-siN3, chiah e5 kok, chiah e5 khiuN-khau2 e5 lang5 long2 phak-loh8 keng3-pai3 Ni5-pou3-kah-ni5-sat ong5 sou2 lip8 e5 kim-siong7.  8). Hit-si5 u7 kui2-na7 e5 Ka-lek8-ti2 lang5 chin3-cheng5 lai5 ko3 Iu5-tai7 lang5.  9). In tui3 Ni5-pou3-kah-ni5-sat ong5 kong2, Goan7 ong5 ban7-soe3.  10). Ong5 ah, li2 bat chhut-leng7 kong2 kiN3-na7 lang5 thiaN-kiN3 sau3-kak, tat8-a2, pi5-pe5, khim5, sek, seng, kap tak8-iuN7 gak8-khi3 e5 siaN, long2 tioh8 phak-loh8 keng3-pai3 kim-siong7;  11). kiN3-na7 bo5 phak-loh8 keng3-pai3-e5 beh hiat-loh8 ti7 iam7-jiat8 e5 he2-lou5.  12). TaN u7 kui2-na7 e5 Iu5-tai7 lang5, chiu7-si7 li2 sou2 phai3 koan2-li2 Pa-pi2-lun5 seng2 e5 su7-bu7 e5, Sa-tek-lah8, Bi2-soah, A-pek-ni5-ko; ong5 ah, chiah e5 lang5 bo5 iau3-kin2 li2 e5 oe7, m7 hok8-sai7 li2 chiah e5 siong7-te3, ia7 m7 keng3-pai3 li2 sou2 lip8 e5 kim-siong7.  13). Hit-si5 Ni5-pou3-kah-ni5-sat toa7 siu7-khi3 kau3-kek8, beng7-leng7 chiong Sa-tek-lah8, Bi2-soah, A-pek-ni5-ko toa3--lai5.  In chiu7 chiong chiah e5 lang5 toa3 kau3 ong5 e5 bin7-cheng5.  14). Ni5-pou3-kah-ni5-sat mng7 in kong2, Sa-tek-lah8, Bi2-soah, A-pek-ni5-ko, lin2 bo5 hok8-sai7 goa2 chiah e5 siong7-te3, ia7 bo5 keng3-pai3 goa2 sou2 lip8 e5 kim-siong7 si7 tiau5-kou3-i3 mah?  15). TaN lin2 koh thiaN-kiN3 sau3-kak, tat8-a2, pi5-pe5, khim5, sek, seng, kap tak8-iuN7 gak8-khi3 e5 siaN, na7 pian7-pian7 phak-loh8 keng3-pai3 goa2 sou2 cho7 e5 siong7 chiu7 ho2; chong2-si7 lin2 na7 m7 keng3-pai3, beh chek-si5 hiat lin2 loh8 iam7-jiat8 e5 he2-lou5; u7 sim2-mih8 siong7-te3 beh kiu3 lin2 thoat-li7 goa2 e5 chhiu2 ah?  16). Sa-tek-lah8, Bi2-soah, A-pek-ni5-ko in3 ong5 kong2, Ni5-pou3-kah-ni5-sat ah, chit e5 su7 goan2 m7-bian2 in3 li2.  17). Ko2-jian5 an2-ni, goan2 sou2 hok8-sai7 e5 Siong7-te3 oe7 kiu3 goan2 chhut iam7-jiat8 e5 he2-lou5; ong5 ah, I ia7 beh kiu3 goan2 thoat-li7 li2 e5 chhiu2.  18). Na7 bo5 an2-ni, ong5 ah, li2 tioh8 chai goan2 koat-toan3 bo5 beh hok8-sai7 li2 chiah e5 siong7-te3, ia7 bo5 beh keng3-pai3 li2 sou2 lip8 e5 kim-siong7.  19). Hit-si5, Ni5-pou3-kah-ni5-sat moa2-sim siu7-khi3, tui3 Sa-tek-lah8, Bi2-soah, A-pek-ni5-ko piN3-bin7, beng7-leng7 lang5 khi2 he2-lou5 pi2 peng5-siong5 chhit-pe7 khah jiat8.  20). Ia7 beng7-leng7 kun-tui7-tiong iong2-beng2-e5 kui2-na7 lang5 pak8 Sa-tek-lah8, Bi2-soah, A-pek-ni5-ko, hiat ti7 iam7-jiat8 e5 he2-lou5.  21). In hiah e5 lang5 siu7 pak8, iu5-goan5 chheng7 khou3, phau3, kap lai7-saN, kap ki5-u5 e5 saN, hiat ti7 iam7-jiat8 e5 he2-lou5.  22). In-ui7 ong5 e5 beng7-leng7 chin kin2-kip, he2-lou5 koh chin jiat8, hiah e5 liah8 Sa-tek-lah8, Bi2-soah, A-pek-ni5-ko e5 lang5 long2 hou7 he2-chih8 sio-si2.  23). Sa-tek-lah8, Bi2-soah, A-pek-ni5-ko, hi2 saN e5 lang5 long2 siu7-pak8, tui7-loh8 ti7 iam7-jiat8 e5 he2-lou5.  24). Hit-si5 Ni5-pou3-kah-ni5-sat ong5 gong5-ngiah8, kin2-kin2 khi2-lai5, tui3 i e5 bou5-su7 kong2, Lan2 kiam2-m7-si7 pak8 saN-lang5, hiat ti7 he2--nih mah? In in3 ong5 kong2, Ong5 ah, si7 ah.  25). Ong5 kong2, KhoaN3 ah, goa2 khoaN3-kiN3 u7 si3 e5 lang5, peng7 bo5 siu7-pak8, kiaN5 ti7 he2-tiong, ia7 bo5 siu7-siong; hit e5 te7-si3-e5 e5 iong5-mau7 si7 chhin-chhiuN7 siong7-te3 e5 kiaN2.  26). Tui3 hit-tiap8 Ni5-pou3-kah-ni5-sat kiaN5 kun7 iam7-jiat8 e5 he2-lou5-khau2; kio3 kong2, Chi3-koaiN5 e5 Siong7-te3 e5 lou5-pok8, Sa-tek-lah8, Bi2-soah, A-pek-ni5-ko, chhut-lai5, lai5 kau3 chia.  Sa-tek-lah8, Bi2-soah, A-pek-ni5-ko chiu7 tui3 he2-tiong chhut-lai5.  27). Hiah e5 chong2-tok, khim-chhe, sun5-bu2, kap ong5 e5 bou5-su7 saN-kap chu7-chip8, khoaN3-kiN3 hit saN-lang5, he2 bo5 lat8 thang hai7 in e5 seng-khu, in e5 thau5-mng5 ia7 bo5 sio--tioh8, saN-khou3 bo5 pian3-oaN7, in ia7 long2 bo5 chhau3-he2-bi7.  28). Ni5-pou3-kah-ni5-sat kong2, Sa-tek-lah8, Bi2-soah, A-pek-ni5-ko e5 Siong7-te3 si7 eng-kai o-lo2 e5, in-ui7 I chhe I e5 su3-chia2 chin2-kiu3 hiah e5 oa2-kho3 I e5 lou5-pok8, in hoan2-tui3 ong5 e5 beng7-leng7, pang3-sak ka-ki7 e5 seng-khu, ti7 in ka-ki7 e5 Siong7-te3 i2-goa7 m7-kheng2 hok8-sai7 keng3-pai3 pat8 e5 siong7-te3.  29). Sou2-i2 goa2 chhut-leng7, chiah e5 peh-siN3, chiah e5 kok, chiah e5 khiuN-khau2 e5 lang5, kiN3-na7 eng7 oe7 siat-tok8 Sa-tek-lah8, Bi2-soah, A-pek-ni5-ko e5 Siong7-te3, beh chiong in e5 bah koah chhui3-chhui3, in e5 chhu3 beh choe3 pun3-so3-tui; in-ui7 bo5 pat8 e5 siong7-te3 oe7 kiu3 lang5 chhin-chhiuN7 an2-ni.  30). Hit-si5 ong5 ti7 Pa-pi2-lun5 seng2 ko-seng Sa-tek-lah8, Bi2-soah, A-pek-ni5-ko.

[4]	Ni5-pou3-kah-ni5-sat ong5 pan-chiau3 hou7 thiN-e7 chiah e5 peh-siN3, chiah e5 kok, chiah e5 khiuN-khau2 e5 lang5 kong2: Goan7 lin2 toa7 hiong2-siu7 peng5-an.  2). Chi3-koaiN5 e5 Siong7-te3 sou2 kiaN5 ti7 goa2 e5 sin5-jiah ki5-su7, goa2 hoaN-hi2 soan-pou3.  3). Toa7 ah, I e5 sin5-jiah! hong-seng7 ah, I e5 ki5-su7! I e5 kok si7 eng2-oan2 e5 kok, I e5 koan5-peng3 kau3 tai7-tai7.
	4). Goa2 Ni5-pou3-kah-ni5-sat ti7 goa2 e5 chhu3, an-jian5 khia7-khi2 ti7 goa2 e5 ong5-kiong ian3-lok8.  5). Goa2 bang7-kiN3 chit8 e5 bang7 hou7 goa2 kiaN-hiaN5; goa2 ti7 bin5-chhng5--nih e5 su-siong2 kap sim-lai7 e5 iN7-siong7 hou7 goa2 peh-pak.  6). Sou2-i2 goa2 chhut-leng7 tiau3 Pa-pi2-lun5 it-chhe3 ti3-hui7 e5 lang5 kau3 goa2 e5 bin7-cheng5, kah in koe2-beng5 hit e5 bang7 hou7 goa2 chai.  7). Tui3 an2-ni hiah e5 phok-su7, sut8-su7, Ka-lek8-ti2 lang5, chiam-pok-e5 long2 jip8--lai5; goa2 chiong hit e5 bang7 tng-bin7 ka7 in kong2; chong2-si7 in bo5 koe2-beng5 hou7 goa2 chai.  8). Lou7-be2 u7 Tan7-i2-li2, chiau3 goa2 e5 siong7-te3 e5 mia5 chheng-choe3 Pek-the5-sa-sat e5, kau3 goa2 e5 bin7-cheng5, i e5 sim-lai7 u7 chiah e5 seng3 e5 siong7-te3 e5 sin5;  9). goa2 eng7 bang7 ka7 i kong2, Phok-su7-tiuN2, Pek-the5-sa-sat ah, in-ui7 goa2 chai li2 e5 sim-lai7 u7 chiah e5 seng3 e5 siong7-te3 e5 sin5, bo5 chit8-hang7 pi3-bit8 e5 su7 hou7 li2 ui5-lan5, taN tioh8 chiong goa2 bang7-tiong sou2 khoaN3-kiN3 e5 iN7-siong7 kap i e5 koe2-beng5 lai5 ka7 goa2 kong2.  10). Goa2 ti7 chhng5--nih sim-lai7 e5 iN7-siong7 si7 chiah-e5; goa2 teh khoaN3, khoaN3-kiN3 toe7 e5 tiong-kan u7 chit8 chang5 chhiu7 kek8-ki5 koaiN5.  11). Hit chang5 chhiu7 chiam7-chiam7 toa7 koh kian-kou3, koaiN5 kau3 tu2-thiN, toe7 e5 kek8-thau5 ia7 oe7 khoaN3-kiN3.  12). I e5 hioh8 bou7-seng7, ke2-chi2 chin-choe7, hit lai7-bin7 u7 chiong3-seng e5 chiah8-mih8; chhan5-ia2 e5 chau2-siu3 toa3 ti7 i e5 im3-ng2, khong-tiong e5 pe-chiau2 hioh ti7 i e5 ki, kiN3-u7 hiat-khi3--e5 tui3 i tit-tioh8 chiah8.  13). Goa2 ti7 bin5-chhng5, ti7 goa2 sim-lai7 e5 iN7-siong7, khoaN3-kiN3 u7 chit8 e5 siu2-bang7, koh si7 seng3--e5, tui3 thiN loh8--lai5.  14). Toa7-siaN kio3 kong2, Chho3 hit chang5 chhiu7, kham2 i e5 ki, io5-lak i e5 hioh8, phah-soaN3 i e5 ke2-chi2, hou7 chau2-siu3 li7-khui i e5 e7-bin7, hou7 pe-chiau2 li7-khui i e5 ki.  15). Chong2-si7 tioh8 lau5 i e5 kun-thau5 ti7 toe7--nih, eng7 thih kap tang5 e5 khoan5 pak8 i, ti7 chhan5--nih sin-hoat e5 chhau2-tiong; eng7 thiN e5 lou7-chui2 sip-tam5 i, ia7 hou7 i kap chau2-siu3 u7-hun7 ti7 toe7-chiuN7 e5 chhau2-tiuN5;  16). hou7 i e5 sim pian3-choe3 m7-si7 lang5 e5 sim, ia7 eng7 siu3 e5 sim hou7 i, hou7 i lek8-ke3 chhit e5 si5-ki5.  17). Che si7 chiah e5 siu2-bang7-e5 sou2 tiaN7-tioh8 e5 beng7, chiah e5 seng3-e5 sou2 chhut e5 leng7; hou7 chiong3-seng chai, Chi3-koaiN5-e5 chiang2-koan2 lang5 e5 kok, ia7 chiau3 ka-ki7 e5 i3-su3 eng7 kok siuN2-su3 lang5, ia7 eng7 chi3-bi5-soe3 e5 lang5 siat-lip8 choe3 chu2.  18). Che si7 goa2 Ni5-pou3-kah-ni5-sat ong5 sou2 khoaN3-kiN3 e5 bang7; Pek-the5-sa-sat ah, li2 tioh8 koe2-beng5 i, in-ui7 goa2 kok-lai7 it-chhe3 ti3-hui7 e5 lang5 long2 boe7-oe7 koe2-beng5 hou7 goa2 chai; chi2-u7 li2 oe7, in-ui7 lin2 sim-lai7 u7 hiah e5 seng3 e5 siong7-te3 e5 sin5.
	19). Hit-si5 chheng-choe3 Pek-the5-sa-sat e5 Tan7-i2-li2 gong5-ngiah8 u7 hiah-ku2, sim-lai7 pek-pak.  Ong5 tui3 i kong2, Pek-the5-sa-sat ah, m7-bian2 ui7-tioh8 hit e5 bang7 kap i e5 koe2-beng5 lai5 peh-pak.  Pek-the5-sa-sat chiu7 in3 kong2, Goan7 hit e5 bang7 kui ti7 oan3-hun7 li2 e5, hit e5 koe2-beng5 kui ti7 li2 e5 tui3-tek8.  20). Li2 sou2 khoaN3-kiN3 e5 chhiu7, chiam7-chiam7 toa7 koh kian-kou3, koaiN5 kau3 tu2-thiN, toe7 e5 kek8-thau5 ia7 oe7 khoaN3-kiN3;  21). i e5 hioh8 bou7-seng7, i e5 ke2-chi2 chin-choe7, hit lai7-bin7 u7 chiong3-seng e5 chiah8-mih8, chhan5-ia2 e5 chau2-siu3 toa3 ti7 i e5 e7-bin7, khong-tiong e5 pe-chiau2 hioh ti7 i e5 ki;  22). ong5 ah, chit chang5 chhiu7 chiu7-si7 li2, li2 chiam7-chiam7 toa7 koh kian-kou3; li2 e5 kiong5-toa7 chiam7-chiam7 chin3-pou7 kau3 tu2-thiN, li2 e5 koan5-peng3 kau3 ti7 toe7-kek8.  23). Ong5 ki3-jian5 khoaN3-kiN3 u7 chit8 e5 siu2-bang7 koh si7 seng3--e5, tui3 thiN loh8-lai5, kong2, Tioh8 chho3 hit chang5 chhiu7 lai5 hui2-hoai7 i; chong2-si7 tioh8 lau5 i e5 kun-thau5 ti7 toe7--mih, eng7 thih kap tang5 e5 khoan5 pak8 i ti7 chhan5--nih sin-hoat e5 chhau2-tiong; eng7 thiN e5 lou7-chui2 sip-tam5 i, ia7 hou7 i kap chau2-siu3 u7 hun7, lek8-ke3 chhit e5 si5-ki5;  24). ong5 ah, hit e5 koe2-beng5 si7 an2-ni, koh Chi3-koaiN5-e5 e5 beng7-leng7 beh kau3 goa2 e5 ong5, goa2 e5 chu2, ia7 si7 an2-ni;  25). li2 beh siu7 koaN2-chhut li7-khui lang5, kap chhan5-ia2 e5 chau2-siu3 saN-kap khia7-khi2, ia7 beh hou7 li2 chiah8-chhau2 chhin-chhiuN7 gu5, hou7 thiN e5 lou7-chui2 sip-tam5, ia7 beh lek8-ke3 chhit e5 si5-ki5, kau3 li2 chai Chi3-koaiN5-e5 chiang2-koan2 lang5 e5 kok, ia7 chiau3 ka-ki7 e5 i3-su3 eng7 kok siuN2-su3 lang5.  26). In ki3-jian5 hoan-hu3 chhiu7 e5 kun-thau5 tioh8 lau5--teh; kau3 li2 chai chiah e5 thiN teh chiang2-koan5 e5 si5, chiu7 li2 e5 kok pit-tiaN7 koh kui ti7 li2.  27). Ong5 ah, taN kiu5 li2 hoaN-hi2 chiap-lap8 goa2 e5 khou2-khng3, eng7 kiaN5 kong-gi7 lai5 toan7-choat8 li2 e5 choe7-koa3, eng7 lin5-bin2 song3-hiong lang5 lai5 tu5--khi3 li2 e5 ke3-sit; kiam2-chhai2 li2 e5 peng5-an oe7 ku2-tng5.  28). Chiah e5 su7 long2 eng3-giam7 ti7 Ni5-pou3-kah-ni5-sat ong5.  29). Kau3 chap8-ji7 geh8 moa2, i kiaN5-iu5 ti7 Pa-pi2-lun5 e5 ong5-kiong.  30). Ong5 kong2, Che kiam2-m7-si7 toa7 e5 Pa-pi2-lun5, goa2 eng7 goa2 toa7-lat8 e5 koan5, ia7 ui7-tioh8 goa2 e5 ui-giam5 e5 eng5-kng lai5 khi2-e5, choe3 pun2-kok e5 kiong-tian7 mah?  31). Chit e5 oe7 iau2-ku2 ti7 ong5 e5 chhui3 e5 si5, u7 siaN tui3 thiN loh8--lai5, kong2, Ni5-pou3-kah-ni5-sat ong5 ah, u7 oe7 ka7 li2 kong2, kok-ui7 i2-keng li7-khui li2 lah.  32). Li2 beh siu7 koaN2-chhut li7-khui lang5, kap chhan5-ia2 e5 chau2-siu3 saN-kap khia7-khi2, ia7 beh hou7 li2 chiah8-chhau2 chhin-chhiuN7 gu5, ia7 beh lek8-ke3 chhit e5 si5-ki5, kau3 li2 chai Chi3-koaiN5-e5 chiang2-koan2 lang5 e5 kok, ia7 chiau3 ka-ki7 e5 i3-su3 eng7 kok siuN2-su3 lang5.  33). Chiu7 hit-si5 tai7-chi3 eng3-giam7 ti7 Ni5-pou3-kah-ni5-sat; i siu7 koaN2-chhut li7-khui lang5, chiah8-chhau2 chhin-chhiuN7 gu5, seng-khu hou7 thiN e5 lou7-chui2 sip-tam5, kau3 i e5 mng5 hoat chhin-chhiuN7 eng-chiau2 e5 mng5, i e5 chng2-kah tng5 chhin-chhiuN7 chiau2 e5 jiau2.  34). Hiah e5 si5-jit8 i2-keng moa2, goa2 Ni5-pou3-kah-ni5-sat kiah8-bak8 ng3-thiN, goa2 e5 leng5-seng3 chiu7 koh hok8-to3, goa2 chiu7 chiok-sia7 Chi3-koaiN5-e5, o-lo2 chun-eng5 Eng2-oah8-e5; in-ui7 I e5 koan5 si7 eng2-oan2 e5 koan5, I e5 kok kau3 tai7-tai7.  35). Toe7-chiuN7 khia7-khi2 e5 peh-siN3 I khoaN3-choe3 bo5; ti7 thiN--nih e5 kun-tui7 kap toe7-chiuN7 khia7-khi2 e5 peh-siN3-tiong, I long2 chiau3 ka-ki7 e5 i3-su3 kiaN5 tai7-chi3; bo5 lang5 oe7 chou2-tong3 I e5 chhiu2, a2-si7 mng7 I kong2, Li2 choe3 sim2-mih8 ah?  36). Hit-si5 goa2 e5 leng5-seng3 koh hok8-to3, goa2 e5 ui-giam5 eng5-iau7 koh kui ti7 goa2, choe3 goa2 e5 kok e5 eng5-kng; goa2 e5 bou5-su7 kap tai7-sin5 ia7 lai5 tiau5-kiN3 goa2; goa2 e5 kok-ui7 koh kian-kou3, toa7 koan5-peng3 koh ke-thiN ti7 goa2.  37). TaN goa2 Ni5-pou3-kah-ni5-sat o-lo2 chun-keng3 chheng-hou thiN-teng2 e5 Ong5; in-ui7 I sou2-choe3--e5 long2 chin-sit8, I sou2-kiaN5--e5 long2 kong-peng5; hiah e5 kiaN5 ti7 kiau-ngou7--e5 I oe7 ka7 in kang3-ke7.

[5]	Pek-sa-sat ong5 siat toa7 ian5-siah8, chhiaN2 i e5 tai7-sin5 chit8-chheng lang5; ti7 hit chit8-chheng lang5 e5 bin7-cheng5 lim-chiu2.  2). Pek-sa-sat khi2-thau5 lim chiu2 e5 si5, hoan-hu3 lang5 chiong i e5 lau7-pe7 Ni5-pou3-kah-ni5-sat tui3 Ia5-lou7-sat-leng2 e5 tian7-lai7 sou2 chhiuN2 kim gun5 e5 khi3-ku7 theh8-lai5; hou7 ong5 kap i e5 tai7-sin5 i2-kip8 i e5 hou7-hui thang eng7 chiah-e5 lim-chiu2.  3). In chiu7 chiong sou2 chhiuN2 Ia5-lou7-sat-leng2 Siong7-te3 e5 chhu3 tian7-lai7 kim e5 khi3-ku7 theh8-lai5; ong5 kap tai7-sin5 kap hou7-hui eng7 i lai5 lim.  4). In lim-chiu2, o-lo2 in kim, gun5, tang5, thih, chha5, chioh8 e5 siong7-te3.  5). Tng hit-si5 u7 lang5 e5 chhiu2 chng2-thau5-a2 chhut-hian7, sia2-ji7 ti7 ong5-kiong e5 hun2-piah, teng-tai5 saN-tui3 e5 sou2-chai7; ong5 khoaN3-kiN3 sia2-ji7 e5 chhiu2.  6). Ong5 e5 bin7 chiu7 sit-sek, sim-lai7 peh-pak, io-kut lut8-lun5, kha-thau5-u saN-khap8.  7). Ong5 toa7-siaN beng7-leng7 tiau3 hiah e5 sut8-su7, Ka-lek8-ti2 lang5, chiam-pok-e5 long2 jip8-lai5.  Ong5 tui3 Pa-pi2-lun5 ti3-hui7 e5 lang5 kong2, KhoaN3 sim2-mih8 lang5 oe7 thak8 chit e5 bun5-ji7, koe2-beng5 hou7 goa2 chai, beh hou7 i chheng7 chi2-sek e5 phau3, am7-kun2 koa3 kim-lian7, ti7 kok-lai7 chit-ui7 ku te7-saN.  8). Tui3 hit-si5 ong5 it-chhe3 ti3-hui7 lang5 long2 jip8-lai5; chong2-si7 boe7-oe7 thak8 hit e5 bun5-ji7, ia7 boe7-oe7 koe2-beng5 hou7 ong5 chai.  9). Pek-sa-sat ong5 chin peh-pak, bin7 sit-sek, i e5 tai7-sin5 ia7 long2 gong5-ngiah8.  10). Ong5-hou7 in-ui7 ong5 kap i e5 tai7-sin5 sou2 kong2 e5 oe7 chiu7 jip8 pan7 ian5-siah8 e5 chhu3; ong5-hou7 ka7 i kong2, Goan7 ong5 ban7-soe3; li2 e5 sim boh8-tit peh-pak, bin7 boh8-tit sit-sek.  11). Ti7 li2 e5 kok-lai7 u7 chit8-lang5 i e5 sim-lai7 u7 hiah e5 seng3 e5 siong7-te3 e5 sin5; li2 e5 lau7-pe7 chai7-siN e5 jit8 khoaN3-chhut i e5 sim-lai7 u7 kng-beng5, chhang-mia5, ti3-hui7, chhin-chhiuN7 chiah e5 siong7-te3 e5 ti3-hui7; li2 e5 lau7-pe7 Ni5-pou3-kah-ni5-sat ong5, chiu7-si7 ong5 li2 e5 lau7-pe7, siat-lip8 i choe3 phok-su7, sut8-su7, Ka-lek8-ti2 lang5 kap chiam-pok-e5 e5 thau5-lang5;  12). i u7 ho2 seng3-cheng5, u7 ti3-sek chhang-mia5, oe7 oan5-bang7, oe7 khui-thiah o3-biau7, kai2-sek giau5-gi5 e5 su7; chit-lang5 mia5 kio3 Tan7-i2-li2, ong5 koh chheng i choe3 Pek-the5-sa-sat.  TaN thang kio3 Tan7-i2-li2 lai5, i beh ka7 li2 koe2-beng5.
	13). Chiu7 chhoa7 Tan7-i2-li2 kau3 ong5 e5 bin7-cheng5.  Ong5 mng7 Tan7-i2-li2 kong2, Li2 si7 siu7-liah8 e5 Iu5-tai7 lang5 tiong-kan e5 Tan7-i2-li2, chiu7-si7 goa2 e5 lau7-pe7 choe3 ong5 e5 si5 tui3 Iu5-tai7 liah8-lai5-e5 mah?  14). Goa2 thiaN-kiN3 kong2 li2 e5 sim-lai7 u7 hiah e5 siong7-te3 e5 sin5, koh li2 u7 kng-beng5, chhang-mia5 kap ho2 e5 ti3-hui7.  15). TaN hiah e5 ti3-hui7 e5 lang5 kap sut8-su7 i2-keng toa3--lai5 goa2 e5 bin7-cheng5, beh hou7 in thak8 hiah e5 bun5-ji7 lai5 koe2-beng5 hou7 goa2 chai; chong2-si7 in boe7-oe7 koe2-beng5 chit e5 su7.  16). Goa2 bat thiaN-kiN3 li2 e5 su7, li2 gau5 koe2-beng5, oe7 kai2-sek giau5-gi5 e5 su7; taN li2 na7 oe7 thak8 chit e5 bun5-ji7, koe2-beng5 hou7 goa2 chai, chiu7 beh hou7 li2 chheng7 chi2-sek e5 phau3, am7-kun2 koa3 kim-lian7, ti7 kok-lai7 chit-ui7 ku te7-saN.  17). Tan7-i2-li2 ti7 ong5 e5 bin7-cheng5 in3 kong2, Li2 e5 cheng7-phin2 thang kui ti7 li2 pun2-sin, li2 e5 po3-siuN2 thang kui hou7 pat8-lang5; chong2-si7 goa2 beh ka7 ong5 thak8 chit e5 bun5-ji7, koe2-beng5 hou7 ong5 chai.  18). Ong5 ah, chi3-koaiN5 e5 Siong7-te3 bat chiong kok-ui7, toa7-koan5, eng5-iau7, ui-hong siuN2-su3 li2 e5 lau7-pe7 Ni5-pou3-kah-ni5-sat.  19).In-ui7 Siong7-te3 sou2 siuN2-su3 i e5 toa7-koan5, chiah e5 peh-siN3, chiah e5 kok, chiah e5 khiuN-khau2 e5 lang5 long2 kiaN-hiaN5 ngiauh8-ngiauh8-chhoah ti7 i e5 bin7-cheng5; i sui5-i3 hou7 lang5 si2, sui5-i3 hou7 lang5 oah8; sui5-i3 ka7 lang5 ko-seng, sui5-i3 ka7 lang5 kang3-ke7.  20). Chong2-si7 i e5 sim chu7-ko, i e5 seng3 kong-ngi7, ti3-kau3 kiaN5 kiau-ngou7, chiu7 lut i e5 ong5-ui7, chhiuN2-toat8 i e5 eng5-kng;  21). i siu7 koaN2-chhut li7-khui lang5, i e5 sim piN3-chiaN5 chhin-chhiuN7 chau2-siu3 e5 sim, kap ia2-lu5 saN-kap khia7-khi2; hou7 i chiah8-chhau2 chhin-chhiuN7 gu5, seng-khu hou7 thiN e5 lou7-chui2 sip-tam5; kau3 i chai chi3-koaiN5 e5 Siong7-te3 chiang2-koan2 lang5 e5 kok, chiau3 I e5 i3-su3 siat-lip8 lang5 ti7-li2 i.  22). Pek-sa-sat ah, li2 si7 i e5 kiaN2, li2 sui-jian5 chai che it-chhe3, li2 e5 sim bo5 ka-ki7 khiam-pi;  23). keng3-jian5 chu7-ko, kong-kek thiN-teng2 e5 Chu2; in u7 toa3 I tian7-lai7 e5 khi3-ku7 kau3 li2 e5 bin7-cheng5, ia7 li2 kap li2 chiah e5 tai7-sin5 i2-kip8 li2 e5 hou7-hui long2 eng7 i lai5 lim-chiu2; li2 koh o-lo2 hiah e5 gun5, kim, tang5, thih, chha5, chioh8 sou2 choe3 e5 siong7-te3, chiu7-si7 boe7 khoaN3, boe7 thiaN, boe7 chai e5, chong2-si7 koan2 li2 e5 chhoan2-khui3, tiaN7-tioh8 li2 cho-gu7 e5 Siong7-te3 li2 bo5 eng5-kng I.  24). Tui3 an2-ni, tui3 I e5 bin7-cheng5 chhe-chhut hit ki chhiu2 sia2 chit e5 bun5-ji7.  25). Sou2 sia2 e5 bun5-ji7 chiu7-si7 chit-e5:
BI2-NI5, BI2-NI5, THE5-KHEK-LIAT8, OU-HOAT-JIN2-SIN.
26). Koe2-beng5 chiu7-si7 an2-ni: BI2-NI5; chiu7-si7 Siong7-te3 i2-keng sng3 li2 e5 kok-un7, hou7 i soah.  27). THE5-KHEK-LIAT8; chiu7-si7 li2 siu7 chhin3 ti7 thian-peng5, hian2-beng5 li2 e5 bo5 kau3-giah8.  28). PI2-LEK8-SU; chiu7-si7 li2 e5 kok pun-lih8, kui hou7 Ma2-tai7 lang5 kap Pho-su lang5.  29). Tui3 an2-ni Pek-sa-sat chhut-leng7, lang5 chiu7 chiong chi2-sek phau3 hou7 Tan7-i2-li2 chheng7, eng7 kim-lian7 koa3 ti7 i e5 am7-kun2, koh thoan5-leng7 hou7 i ti7 kok-lai7 chit-ui7 ku te7-saN.  30). Ti7 hit-mi5 Ka-lek8-ti2 ong5 Pek-sa-sat hou7 lang5 thai5.  31). Ma2-tai7 lang5 Tai7-li7-ou tit-tioh8 kok-ui7, hit-si5 lak8-chap8-ji7 he3.

[6]	Tai7-li7-ou chiau3 i e5 i3-su3 siat-lip8 chit8-pah ji7-chap8 e5 chong2-tok, hou7 in hun-koan2 choan5-kok,  2). koh ti7 in e5 teng2-bin7 siat-lip8 chong2-tiuN2 saN-lang5, ki5-tiong Tan7-i2-li2 si7 chit8-e5; hou7 hiah e5 chong2-tok chiong cheng3-su7 tui3 in pin2-beng5, bian2-tit ong5 khui-sun2.  3). In-ui7 chit e5 Tan7-i2-li2 u7 ho2 seng3-cheng5, sou2-i2 iaN5-ke3 ki5-u5 e5 chong2-tiuN2 kap chong2-tok; ong5 chiu7 siuN7 beh siat-lip8 i ti7-li2 thong-kok.  4). Tui3 an2-ni chong2-tiuN2 kap chong2-tok ti7 kok-cheng3-tiong chhe7-phang7 beh ko3 Tan7-i2-li2; chong2-si7 chhe7 bo5 i e5 khang-phang7 kap ke3-sit; in-ui7 i chin7-tiong, long2 chhe7 bo5 i e5 chho3-gou7 ke3-sit.  5). Hiah e5 lang5 chiu7 saN-kap kong2, Chit e5 Tan7-i2-li2, tu5--khi3 i than3 i e5 Siong7-te3 e5 lut8-hoat i2-goa7, lan2 bo5 thang chhe7 i e5 khang-khiah lai5 ko3 i.  6). Tui3 hit-tiap8 hiah e5 chong2-tiuN2 kap chong2-tok hun-hun chu7-chip8 lai5 kiN3 ong5, kong2, Goan7 Tai7-li7-ou ong5 ban7-soe3.  7). Kok-lai7 chong2-tiuN2, khim-chhe, chong2-tok, bou5-su7, kap sun5-bu2 long2 saN-kap gi7-lun7 ai3 beh siat chit8 tiau5 ong5 e5 le7, lai5 lip8 chit8 tiau5 giam5 e5 kim3-leng7, ti7 saN-chap8 jit8 lai7, tu5-khi2 kiu5 ong5 i2-goa7, kiN3-na7 tui3 put-lun7 sim2-mih8 siong7-te3 a2-si7 tui3 lang5 lai5 kiu5--e5, tioh8 hiat i loh8 sai-hiat8.  8). Ong5 ah, taN kiu5 li2 siat-lip8 hit e5 kim3-leng7, chhiam-ji7 ti7 hit e5 chiau3, hou7 i boe7 koe2-oaN7--tit, chiau3 Ma2-tai7 kap Pho-su e5 le7, boe7 thang koe2--tit.  9). Tui3 an2-ni Tai7-li7-ou ong5 chhiam-ji7 ti7 hit e5 chiau3 kap kim3-leng7.  10). Tan7-i2-li2 chai chit e5 chiau3 i2-keng chhiam-ji7, chiu7 kau3 i e5 chhu3; (i pang5-lai7 e5 thang khui ng3 Ia5-lou7-sat-leng2); chit8-jit8 saN-pai2 kui7 ti7 i e5 Siong7-te3 e5 bin7-cheng5 ki5-to2 kam2-sia7, kap peng5-jit8 bo5 koh-iuN7.  11). Chiah e5 lang5 chiu7 hun-hun chu7-chip8, khoaN3-kiN3 Tan7-i2-li2 ti7 i e5 Siong7-te3 e5 bin7-cheng5 ki5-to2 khun2-kiu5.  12). In chiu7 kau3 ong5 e5 bin7-cheng5, the5-khi2 ong5 e5 kim3-leng7 kong2, Ong5 ah, ti7 saN-chap8 jit8 lai7 tu5-khi2 kiu5 ong5 i2-goa7, kiN3-na7 tui3 put-lun7 sim2-mih8 siong7-te3 a2-si7 tui3 lang5 lai5 kiu5--e5, tioh8 hiat i loh8 sai-hiat8, li2 kiam2-m7-si7 chhiam-ji7 ti7 chit e5 chiau3 mah? Ong5 in3 kong2, Chit e5 su7 sit8-chai7 u7, chiau3 Ma2-tai7 kap Pho-su e5 le7, boe7 thang koe2--tit.  13). In ti7 ong5 e5 bin7-cheng5 in3 kong2, Ong5 ah, ti7 Iu5-tai7 chok8 siu7-liah8-e5 e5 tiong-kan hit e5 Tan7-i2-li2 bo5 liah8 li2 kap li2 sou2 chhiam-ji7 e5 kim3-leng7 choe3 iau3-kin2; i keng3-jian5 chit8-jit8 saN-pai2 ki5-to2.  14). Ong5 thiaN-kiN3 chiah e5 oe7, chin7-chai7 hoan5-lo2, liu5-sim beh kiu3 Tan7-i2-li2 tit8-tit8 siuN7 kiu3 i e5 hoat-tou7 kau3 jit8-loh8.  15). Chiah e5 lang5 chiu7 hun-hun chu7-chip8 lai5 kiN3 ong5, ka7 ong5 kong2, Ong5 ah, tioh8 chai Ma2-tai7 lang5 kap Pho-su lang5 u7 le7, kiN3-na7 ong5 sou2 lip8 e5 kim3-leng7 kap lut8-le7 long2 boe7 koe2-oaN7--tit.  16). Ong5 chiu7 chhut-leng7, lang5 chiu7 toa3 Tan7-i2-li2 lai5, hiat i ti7 sai-hiat8.  Ong5 tui3 Tan7-i2-li2 kong2, Li2 e5 Siong7-te3, li2 sou2 siong5-siong5 hok8-sai7 e5, I beh kiu3 li2.  17). Lang5 poaN chioh8-thau5 lai5 he7 ti7 hiat8-khau2; ong5 eng7 ka-ki7 e5 in3 kap tai7-sin5 e5 in3 hong-bat8 i, hou7 Tan7-i2-li2 e5 tai7-chi3 long2 boe7 koe2-oaN7--tit.  18). Ong5 to3--khi3 kiong-lai7, thong-mi5 kim3-chiah8; bo5 lang5 chok-gak8 ti7 i e5 bin7-cheng5, i ia7 boe7 khun3--tit.  19). Keh cha2-khi2 ong5 cha2-cha2 khi2-lai5, kin2-kin2 khi3 kau3 sai-hiat8.  20). Chiong-kun7 hiat8-piN, chhut ai-siong e5 siaN kio3 Tan7-i2-li2; ong5 tui3 Tan7-i2-li2 kong2, Eng2-oah8 Siong7-te3 e5 lou5-pok8, Tan7-i2-li2 ah, li2 e5 Siong7-te3, li2 sou2 siong5-siong5 hok8-sai7-e5, oe7 kiu3 li2 thoat-li7 hiah e5 sai mah?  21). Tan7-i2-li2 tui3 ong5 kong2, Goan7 ong5 ban7-soe3.  22). Goa2 e5 Siong7-te3 chhe I e5 su3-chia2, nih8 chiah e5 sai e5 chhui3, hou7 in bo5 siong-hai7 goa2; in-ui7 goa2 ti7 I e5 bin7-cheng5 bo5-choe7; ong5 ah, goa2 ti7 li2 e5 bin7-cheng5 ia7 bo5 kiaN5 khek-khui li2 e5 su7.  23). Ong5 ui7-tioh8 an2-ni hoaN-hi2 kau3-kek8, beng7-leng7 lang5 chhu2 Tan7-i2-li2 chhut-hiat8.  Tui3 an2-ni chhu2 Tan7-i2-li2 chhut-hiat8; i e5 seng-khu long2 bo5 siu7-siong, in-ui7 i oa2-kho3 i e5 Siong7-te3.  24). Ong5 chiu7 chhut-leng7, lang5 chiu7 chiong hiah e5 ko3 Tan7-i2-li2 e5 lang5, lian5 in e5 bou2-kiaN2, long2 toa3--lai5, hiat loh8 sai-hiat8; in iau2-be7 kau3 hiat8-toe2, sai chiu7 sah in, ka7-chhui3 in e5 kut-thau5.
	25). Hit-si5 Tai7-li7-ou ong5 pan-chiau3 hou7 choan5-toe7 hiah e5 peh-siN3 hiah e5 kok, hiah e5 khiuN-khau2 e5 lang5 kong2: Goan7 lin2 toa7-toa7 hiong2-siu7 peng5-an.  26). TaN goa2 chhut-leng7, hoan-hu3 goa2 sou2 koan2-hat thong-kok peh-siN3 tioh8 ti7 Tan7-i2-li2 e5 Siong7-te3 e5 bin7-cheng5 kiaN-hiaN5 ngiauh8-ngiauh8-chhoah, in-ui7 I si7 oah8 e5 Siong7-te3, tng5-tng5 ti7--teh, I e5 kok eng2-oan2 bo5 biat8, I e5 koan5-peng3 bu5-kiong5 bu5-chin7;  27). I kiaN5 chin2-kiu3, ti7 thiN--nih ti7 toe7--nih kiaN5 sin5-jiah ki5-su7; I u7 kiu3 Tan7-i2-li2 thoat-li7 sai e5 chhui3.  28). An2-ni chit e5 Tan7-i2-li2 tng Tai7-li7-ou che7-ui7 e5 si5 kap Pho-su lang5 Kou2-liat8 che7-ui7 e5 si5, long2 tit-tioh8 heng-thong.

[7]	Tng Pa-pi2-lun5 ong5 Pek-sa-sat goan5--ni5, Tan7-i2-li2 ti7 chhng5--nih u7 bang7-kiN3, sim-lai7 khoaN3-kiN3 iN7-siong7; i chiu7 sia2 hit e5 bang7, kong2-khi2 ki5-tiong e5 tai7-i3.  2). Tan7-i2-li2 kong2, Goa2 mi5--si5 khoaN3-kiN3 iN7-siong7; khoaN3 ah, thiN--nih si3-bin7 e5 hong hut-jian5 khi2, chhe ti7 toa7-hai2 e5 teng2-bin7.  3). U7 si3 chiah siu3, chin toa7-chiah, tui3 hai2--nih khi2--lai5, khoan2-sit kok bo5 saN-tang5.  4). Thau5-chit8-chiah chhin-chhiuN7 sai, u7 eng-chiau2 e5 sit8; goa2 khoaN3-kiN3 kau3 i e5 sit8 siu7 puih8--khi2-lai5, koh ti7 toe7-chiuN7 tit-tioh8 hu5--khi2-lai5 hou7 i nng7 ki kha khia7--khi2-lai5 chhin-chhiuN7 lang5 chit8-iuN7, ia7 hou7 i u7 lang5 e5 sim.  5). KhoaN3 ah, koh chit chiah siu3 si7 te7-ji7-chiah, chhin-chhiuN7 him5, theng2-khi2 i sin-the2 e5 chit8-peng5, i e5 chhui3-lai7 u7 saN ki hiap8-kut, kam5 ti7 chhui3-khi2-tiong; in ka7 i kong2, Khi2-lai5, thun-chiah8 choe7-choe7 bah.  6). Au7-lai5 goa2 koh khoaN3, khoaN3 ah, koh u7 chit8 chiah siu3, khoan2-sit chhin-chhiuN7 pa3, ka-chiah u7 si3 e5 sit8 chhin-chhiuN7 chiau2; chit chiah siu3 u7 si3 e5 thau5-khak, koh u7 koan5-peng3 hou7 i.  7). Au7-lai5 goa2 ti7 mi5--si5 e5 iN7-siong7-tiong teh khoaN3, khoaN3 ah, u7 te7-si3-chiah e5 siu3, thang kiaN thang lun2, ia7 si7 put-chi2 kiong5; u7 toa7-ki e5 thih-khi2, i thun-ka7 thiah-chhui3, sou2-chhun--e5 eng7 kha tah8 i; kap i2-cheng5 hiah e5 siu3 koh-iuN7; koh hoat chap8 ki kak.  8). Goa2 teh khoaN3 hiah e5 kak, khoaN3 ah, hit tiong-kan u7 leng7-goa7 hoat chit8-ki soe3-ki-kak; chiong5-chian5 hiah e5 kak e5 tiong-kan u7 saN ki kak ham5 kun puih8--khi2-lai5 ti7 soe3 ki kak e5 thau5-cheng5; khoaN3 ah, chit ki kak u7 bak8-chiu chhin-chhiuN7 lang5 e5 bak8-chiu, koh u7 chhui3 teh kong2 toa7-oe7.
	9). Goa2 koh khoaN3 kau3 hiah e5 cho7-ui7 pai5-liat8, u7 chit8-e5 tui3 kou2-cha2 chiu7 u7-e5 che7--teh; i e5 i-hok8 peh8 chhin-chhiuN7 seh, i e5 thau5-mng5 chhin-chhiuN7 chin chheng-khi3 e5 iuN5-mng5; i e5 po2-cho7 chiu7-si7 he2-iam7, i e5 lun5 chhin-chhiuN7 he2 teh toh8.  10). U7 he2 chhin-chhiuN7 khoe hoat-chhut lau5 ti7 i e5 bin7-cheng5; hok8-sai7 i-e5 u7 chheng-chheng, kun-sui5 ti7 i e5 bin7-cheng5-e5 u7 ban7-ban7; sim2-phoaN3 e5 su7 long2 pian7, chheh long2 hian-khui.  11). Hit-si5 goa2 in-ui7 hit ki kak sou2 kong2 toa7-oe7 e5 siaN chiu7 khoaN3 i; khoaN3 kau3 hit chiah siu3 siu7-thai5, i e5 sin-the2 siu7 hui2-hoai7, hiat ti7 he2--nih sio.  12). Lun7-kau3 ki5-u5 chiah e5 siu3, i e5 koan5 long2 sit-loh8, chong2-si7 in e5 siN3-mia7 iau2 lau5--teh kau3 ti7 tiaN7-tioh8 e5 si5 tiaN7-tioh8 e5 jit8-ki5.  13). Goa2 ti7 mi5--si5 e5 iN7-siong7-tiong teh khoaN3, khoaN3 ah, u7 chit8-e5 chhin-chhiuN7 lang5 e5 khoan2 che7 thiN-teng2 e5 hun5 lai5 kau3 ti7 hit e5 tui3 kou2-cha2 chiu7 u7-e5, in chiu7 chhoa7 i kau3 i e5 bin7-cheng5.  14). Chiu7 siuN2-su3 i u7 koan5-peng3, eng5-kng, kok-ui7, hou7 ban7 peh-siN3, ban7-kok, ban7 khiuN-khau2 e5 lang5 long2 hok8-sai7 i; i e5 koan5-peng3 si7 eng2-oan2 e5 koan5-peng3, boe7-oe7 bo5--khi3, i e5 kok-ui7 tek-khak bo5 hoe3-bo5.
	15). Goa2 Tan7-i2-li2 sim-sin5 ti7 goa2 e5 lai7-bin7 iu-bun7, sim-lai7 e5 iN7-siong7 hou7 goa2 peh-pak.  16). Goa2 chiu7 khi3 chhe7 hiah e5 khia7 ti7 piN--a2 e5 chit8-e5, mng7 i chiah e5 su7 e5 sit8-chai7.  I chiu7 tui3 goa2 kong2, ia7 koe2-beng5 hiah e5 su7 hou7 goa2 chai.  17). Hi2 si3-chiah toa7-siu3 si7 si3 e5 ong5, beh tui3 toe7-chiuN7 heng-khi2.  18). Chong2-si7 Chi3-koaiN5-e5 seng3 e5 peh-siN3 beh tit-tioh8 kok-ui7, tng5-tng5 chiang2-li2 kok-koan5, eng2-oan2 bo5 soah.  19). Hit-si5 goa2 ai3 chai te7-si3-chiah siu3 e5 sit8-chai7, i kap in hiah e5 siu3 koh-iuN7, put-chi2 thang kiaN, i e5 chhui3-khi2 si7 thih-e5, i e5 jiau2 si7 tang5-e5; i thun-ka7 thiah-chhui3, sou2 chhun-e5 eng7 kha tah8 i;  20). koh ai3 chai i thau5-khak sou2 hoat chap8 ki kak e5 sit8-chai7, kap hit-ki leng7-goa7 hoat e5 kak, hou7 saN ki kak lak-loh8 ti7 i e5 thau5-cheng5, chiu7-si7 u7 bak8-chiu, u7 chhui3 kong2 toa7-oe7 e5 kak, i e5 khoan2-sit khah kiong5-beng2 i e5 tang5-lui7.  21). Goa2 khoaN3-kiN3 chit ki kak kap seng3 e5 peh-siN3 kau-chian3, lai5 khah-iaN5 in;  22). tit8-kau3 hit e5 tui3 kou2-cha2 chiu7 u7-e5 lai5; ka7 Chi3-koaiN5-e5 seng3 e5 peh-siN3 phoaN3-toan3, kau3 seng3-tou5 tit-tioh8 kok-ui7 e5 jit8-ki5 kau3.  23). I an2-ni kong2, Te7-si3-chiah siu3 beh choe3 toe7-chiuN7 e5 te7 si3 kok, i kap long2-chong2 e5 kok bo5 tang5; koh beh thun-ka7 choan5-toe7, beh thun2-tah8 i, thiah-chhui3 i.  24). Lun7-kau3 hi2 chap8 ki kak, chiu7-si7 tui3 hit e5 kok-lai7 beh heng-khi2 chap8 e5 ong5; au7-lai5 leng7-goa7 u7 chit8 e5 ong5 heng-khi2, kap cheng5 hiah-e5 bo5 tang5, i beh hou7 saN e5 ong5 hang5-hok8 i.  25). I beh kong2-oe7 ngou2-gek8 Chi3-koaiN5-e5, ia7 beh khou2-chhou2 Chi3-koaiN5 e5 seng3 e5 peh-siN3; ia7 siuN7 beh koe2-oaN7 choeh-ki5, lut8-hoat; in beh kau-tai3 i e5 chhiu2, lek8-ke3 chit8-si5, koh nng7-si5, koh poaN3-si5.  26). Sim2-phoaN3-si beh che7-ui7, in beh chhiuN2-toat8 ong5 e5 koan5, hui2-hoai7 i, biat8-bo5 i kau3 thiat-ti2.  27). Phou2-thiN-e7 e5 kok-ui7, koan5-peng3, kap liat8-kok e5 ui-koan5 long2 kau-hou7 Chi3-koaiN5-e5 seng3 e5 peh-siN3; I e5 kok si7 eng2-oan2 e5 kok, kiN3-na7 u7-koan5-e5 long2 beh hok8-sai7 sun7-than3 I.  28). Chit e5 tai7-chi3 kau3-chia kiat-kiok8; goa2 Tan7-i2-li2 sim-lai7 siuN7-liau2 peh-pak, bin7 ia7 pian3-sek; chong2-si7 goa2 eng7 chit e5 su7 khng3 ti7 sim-lai7.

[8]	Pek-sa-sat ong5 che7-ui7 te7-saN-ni5, koh u7 iN7-siong7 chhut-hian7 hou7 goa2 Tan7-i2-li2 khoaN3-kiN3, chiu7-si7 ti7 goa2 thau5-chit8-pai2 khoaN3-kiN3 e5 iN7-siong7 e5 liau2-au7.  2). Goa2 khoaN3-kiN3 iN7-siong7, khoaN3-kiN3 e5 si5 si7 ti7 I2-lan5 seng2 Su-san e5 kiong-tian7; goa2 khoaN3-kiN3 iN7-siong7 si7 ti7 OU-lai5 e5 ho5-piN.  3). Goa2 kiah8-bak8 teh khoaN3, khoaN3 ah, u7 kang e5 mi5-iuN5 khia7 ti7 ho5 e5 thau5-cheng5, i u7 nng7 ki kak; nng7-ki kak long2 koaiN5; chit-ki khah koaiN5 hit-ki; khah-koaiN5-e5 te3-be2 hoat.  4). Goa2 khoaN3-kiN3 hit chiah kang e5 mi5-iuN5 ng3-sai ng3-pak ng3-lam5 lai5 tak; bo5 chit8 chiah siu3 oe7 khia7-chai7 ti7 i e5 bin7-cheng5, ia7 bo5 chit8-e5 oe7 kiu3-chhut i e5 chhiu2; i chhut-chai7 i3-su3 kiaN5 ka-ki7 choe3-toa7.  5). Goa2 teh siuN7 e5 si5, khoaN3 ah, u7 chit8 chiah kang e5 soaN-iuN5 tui3 sai--si3 lai5, pian3-kiaN5 choan5-toe7, kha bo5 tah8-tioh8 toe7; chit chiah soaN-iuN5 ti7 i nng7 lui2 bak8-chiu e5 tiong-ng u7 chit8 ki chin hiaN2-bak8 e5 kak.  6). I khi3 kau3 u7 nng7-ki kak kang e5 mi5-iuN5 hia, chiu7-si7 goa2 sou2 khoaN3-kiN3 khia7 ti7 ho5 e5 thau5-cheng5-e5, hoat toa7 siu7-khi3, chau2--khi3 chhe7 i.  7). Goa2 khoaN3-kiN3 i oa2-kun7 kang e5 mi5-iuN5, ng3 i hoat toa7 siu7-khi3, tak hit chiah mi5-iuN5, phah-chih8 i nng7 ki kak, mi5-iuN5 bo5 lat8 thang khia7 ti7 i e5 bin7-cheng5; i chiu7 hou7 i to2 ti7 toe7--nih, thun2-tah8 i; bo5 chit8-e5 oe7 kiu3 mi5-iuN5 chhut i e5 chhiu2.  8). Hit chiah soaN-iuN5 ka-ki7 choe3 chin toa7; tng i kiong5-beng2 e5 si5, hit-ki toa7-ki kak tu2-tioh8 phah-chih8, u7 hoat si3 ki hiaN2-bak8 e5 kak thoe3 i, ng3 thiN si3-bin7 e5 hong.
	9). In tiong-kan chit8-ki koh hoat-chhut chit8-ki soe3-ki-kak, chiaN5-choe3 chin toa7, ng3-lam5, ng3-tang, ng3 eng5-iau7 e5 toe7.  10). I chiaN5-choe3 koaiN5-toa7 kau3 thiN e5 kun-tui7; chiong kun-tui7 kap chhiN-sin5 kui2-na7-e5 hiat-loh8 toe7--nih, thun2-tah8 i.  11). Koh i ka-ki7 choe3 koaiN5-toa7 kau3 ti7 kun-tui7 e5 chu2-chaiN2, tu5--khi3 tak8-jit8 sou2 hian3 hou7 i e5 sio-che3, hui2-hoai7 i e5 seng3-sou2.  12). Ui7-tioh8 choe7-koa3 e5 ian5-kou3 u7 kun-tui7 kap jit8-jit8 sou2 hian3 e5 sio-che3 kau-hu3 i; i chiong chin-li2 hiat ti7 toe7--nih, chhut-chai7 i3-su3 lai5 kiaN5, bo5 m7 heng-thong.  13). Goa2 thiaN-kiN3 u7 chit8-ui7 seng3-e5 teh kong2-oe7, koh u7 chit8-ui7 seng3-e5 tui3 hit-ui7 teh kong2-oe7-e5 kong2, Chit e5 iN7-siong7, chiu7-si7 lun7-kau3 jit8-jit8 sou2 hian3 e5 sio-che3 kap ti3-kau3 hong-hoe3 e5 choe7-ok, hou7 seng3-sou2 kap kun-tui7 siu7 thun2-tah8, beh kau3 sim2-mih8 si5 ah?  14). I ka7 goa2 kong2, Kau3 nng7-chheng saN-pah mi5-jit8, seng3-sou2 chiu7 beh tit-tioh8 chheng-khi3.
	15). Goa2 Tan7-i2-li2, goa2 u7 khoaN3-kiN3 chit e5 iN7-siong7, ai3-beh beng5-pek8 hit e5 i3-su3, hit-si5 hut-jian5 u7 chit8-ui7 chhin-chhiuN7 lang5 e5 khoan2-sit khia7 ti7 goa2 e5 bin7-cheng5.  16). Goa2 koh thiaN-kiN3 OU-lai5 ho5 siang-peng5-hoaN7 e5 tiong-kan u7 lang5 e5 siaN kio3 kong2, Ka-pek-liat8 ah, tioh8 hou7 chit-lang5 beng5-pek8 chit e5 iN7-siong7.  17). I chiu7 lai5 kau3 goa2 khia7-teh e5 sou2-chai7; i chit8-e7 lai5, goa2 chiu7 kiaN-hiaN5, phak ti7 toe7--nih; i ka7 goa2 kong2, Jin5-chu2 ah, li2 tioh8 beng5-pek8; in-ui7 chit e5 iN7-siong7 si7 koan-he7 ti7 boat8-ki5.  18). I kap goa2 kong2-oe7 e5 si5, goa2 e5 bin7 phak ti7 toe7--nih, khun3 tang7-bin5; i chiu7 bong goa2, hu5 goa2 khi2-lai5 khia7.  19). I kong2, KhoaN3 ah, goa2 beh hou7 li2 chai siu7-khi3 e5 boat8-ki5 sou2 beh u7 e5 su7; in-ui7 chit-e5 si7 koan-he7 ti7 lou7-be2 sou2 tiaN7-tioh8 e5 si5.  20). Li2 sou2 khoaN3-kiN3 kang e5 mi5-iuN5, u7 nng7 ki kak e5, chiu7-si7 Ma2-tai7 kap Pho-su nng7 e5 ong5.  21). Hit-chiah tng5-mng5 kang e5 soaN-iuN5 chiu7-si7 Hi-liap8 ong5; i nng7-lui2 bak8-chiu-tiong e5 toa7-ki kak chiu7-si7 thau5-chit8 e5 ong5.  22). Lun7-kau3 hit-ki phah-chih8 e5 kak, tui3 i e5 toe2 koh hoat-chhut si3-ki kak; an2-ni u7 si3-kok beh tui3 i e5 kok heng-khi2, chong2-si7 koan5-lek8 boe7 pi2--tit i.  23). Hiah e5 kok e5 boat8-ki5, lang5 e5 choe7-ok koan3-moa2, beh u7 chit8 e5 ong5 heng-khi2, bin7-mau7 hiong-ok, gau5 eng7 khui2-khiat e5 oe7.  24). I e5 koan5-peng3 chiaN5-choe3 toa7, chong2-si7 m7-si7 tui3 ka-ki7 e5 koan5-peng3; i beh kiaN5 hui-siong5 e5 hui2-biat8, ia7 si7 heng-thong, koh chiau3 ka-ki7 e5 i3-su3 lai5 kiaN5; koh beh hui2-biat8 u7 koan5-lek8-e5 i2-kip8 seng3 e5 peh-siN3.  25). I eng7 ke3-bou5 hou7 i khui2-khiat e5 chhiu2-toaN7 heng-thong; sim-lai7 ka-ki7 choe3-toa7; hui2-biat8 choe7-choe7 lang5 ti7 in bo5 ti5-hong5 e5 si5; koh beh khi2-lai5 kong-kek ban7-ong5 e5 Ong5; chong2-si7 i beh siu7 hui2-hoai7, m7-si7 eng7 lang5 e5 chhiu2.  26). Cheng5 sou2 kong2 e5-hng cha2-khi2 e5 iN7-siong7 si7 chin--e5; chong2-si7 li2 tioh8 hong-bat8 hit e5 iN7-siong7; in-ui7 si7 koan-he7 choe7-choe7 jit8-au7 e5 su7.  27). Tui3 an2-ni goa2 Tan7-i2-li2 hun-be5, phoa3-piN7 kui2-na7 jit8; jian5-au7 khi2--lai5 pan7-li2 ong5 e5 su7-bu7; goa2 in-ui7 chit e5 iN7-siong7 gong5-ngiah8, bo5 lang5 oe7 hiau2-tit.

[9]	Ma2-tai7 chok8 A-hap-sui5-lou2 e5 kiaN2 Tai7-li7-ou lip8-choe3 Ka-lek8-ti2 kok e5 ong5 goan5--ni5;  2). chiu7-si7 i che7-ui7 e5 goan5--ni5, goa2 Tan7-i2-li2 tui3 chheh--nih tit-tioh8 chai hiah e5 ni5 e5 siau3-giah8, chiu7-si7 Ia5-ho5-hoa e5 oe7 lim5-kau3 sian-ti Ia5-li7-bi2 kong2-khi2 Ia5-lou7-sat-leng2 tu2-tioh8 hong-hoe3 tioh8 moa2 chhit-chap8 ni5.  3). Goa2 koat-i3 ng3 Chu2 Siong7-te3 ai3 eng7 ki5-to2 khun2-kiu5, kim3-chiah8, chheng7 moa5-saN, sam2 he2-hu, lai5 chhe7 I.  4). Goa2 ki5-to2 Ia5-ho5-hoa, goa2 e5 Siong7-te3, jin7-choe7, kong2, Chu2, chi3-toa7 thang kiaN-ui3 e5 Siong7-te3 ah, chiu7-si7 siu2-iok si-un hou7 kiN3-na7 thiaN3 I, kin2-siu2 I kai3-beng7 e5 lang5 e5;  5). goan2 u7 hoan7-choe7, chok-giat8, kiaN5-phaiN2, poe7-poan7, li7-khui Li2 e5 kai3-beng7 hoat-tou7;  6). bo5 thiaN Li2 e5 lou5-pok8 chiah e5 sian-ti, chiu7-si7 hong7 Li2 e5 mia5 tui3 goan2 e5 kun-ong5, kui3-chok8, liat8-chou2, kap kok-lai7 it-chhe3 e5 peh-siN3, kong2-oe7--e5.  7). Chu2 ah, kong-gi7 kui ti7 Li2, kian3-siau3 kui ti7 goan2, chhin-chhiuN7 kin-a2-jit8; chiu7-si7 kui ti7 Iu5-tai7 lang5, kap Ia5-lou7-sat-leng2 e5 peh-siN3, i2-kip8 I2-sek-liat8 cheng3-lang5, hek8-si7 kun7-e5, hek8-si7 hng7-e5, ti7 Li2, ui7-tioh8 in tek-choe7 Li2, lai5 koaN2 in kau3 e5 tak8-kok.  8). Chu2 ah, kian3-siau3 kui ti7 goan2, kui ti7 goan2 e5 kun-ong5, kui3-chok8, liat8-chou2, in-ui7 goan2 tek-choe7 Li2.  9). Goan2 sui-jian5 poe7-gek8 Chu2, goan2 e5 Siong7-te3, chong2-si7 lin5-bin2 sia3-choe7 si7 chai7-ti7 I;  10). ia7 bo5 thiaN Ia5-ho5-hoa goan2 e5 Siong7-te3 e5 oe7, lai5 kiaN5 I thok-tiong7 I e5 lou5-pok8 chiah e5 sian-ti sou2 pai5-liat8 ti7 goan2 e5 bin7-cheng5 e5 lut8-hoat.  11). I2-sek-liat8 choan5-chok8 long2 u7 hoan7-tioh8 Li2 e5 lut8-hoat, kiaN5 phian-lou7 bo5 thiaN-than3 Li2 e5 oe7; in-ui7 an2-ni, chit e5 chiu3-chou2, i2-kip8 Siong7-te3 e5 lou5-pok8 Mou5-se lut8-hoat-tiong sou2 ki3 e5 chiu3-choa7, long2 piaN3 ti7 goan2 e5 sin-chiuN7, in-ui7 goan2 u7 tek-choe7 Li2.  12). I bat kang3 toa7 chai-e7 hou7 goan2, lai5 eng3-giam7 I cheng5 keng2-kai3 goan2 ia7 keng2-kai3 sim2-phoaN3 goan2 su7-su e5 oe7; in-ui7 ti7 phou2-thiN-e7 m7-bat kiaN5 chhin-chhiuN7 sou2 kiaN5 ti7 Ia5-lou7-sat-leng2 e5.  13). Che it-chhe3 e5 chai-e7 lim5-kau3 goan2, si7 chiau3 Mou5-se lut8-hoat-tiong sou2 ki3-chai3-e5; chong2-si7 goan2 iau2 bo5 kiu5 Ia5-ho5-hoa goan2 e5 Siong7-te3 si-un, hou7 goan2 oat8-thau5 li7-khui goan2 e5 choe7-koa3, beng5-pek8 Li2 e5 chin-li2.  14). Sou2-i2 Ia5-ho5-hoa chu3-i3 hou7 chit e5 chai-e7 lim5-kau3 goan2; in-ui7 Ia5-ho5-hoa goan2 e5 Siong7-te3 ti7 I sou2 kiaN5 e5 su7 long2 si7 kong-gi7; goan2 peng7-bo5 thiaN-than3 I e5 oe7.  15). Chu2, goan2 e5 Siong7-te3 ah, Li2 bat eng7 toa7 koan5-leng5 e5 chhiu2 toa3 Li2 e5 peh-siN3 chhut Ai-kip8 toe7, hou7 Li2 u7 mia5-siaN, chhin-chhiuN7 kin-a2-jit8; goan2 u7 hoan7-choe7, goan2 u7 kiaN5-phaiN2.  16). Chu2 ah, kiu5 Li2 chiau3 Li2 e5 kong-gi7 hou7 Li2 e5 siu7-khi3 kap Li2 e5 toa7 siu7-khi3 oat8-tng2 li7-khui Li2 e5 siaN5 Ia5-lou7-sat-leng2, chiu7-si7 Li2 e5 seng3-soaN; in-ui7 tui3 goan2 e5 choe7-ok, kap goan2 liat8-chou2 e5 choe7-koa3, Ia5-lou7-sat-leng2 kap Li2 e5 peh-siN3 hou7 si3-ui5 e5 lang5 sou2 leng5-jiok8.  17). Sou2-i2 goan2 e5 Siong7-te3 ah, taN kiu5 Li2 thiaN Li2 e5 lou5-pok8 e5 ki5-to2 khun2-kiu5; koh in-ui7 Chu2 e5 ian5-kou3, hou7 Li2 e5 bin7 e5 kng chio3 Li2 pha-hng e5 seng3-sou2.  18). Goa2 e5 Siong7-te3 ah, kiu5 Li2 aN3 hi7-khang lai5 thiaN, khui Li2 e5 bak8-chiu lai5 khoaN3 goan2 pha-hng e5 toe7, kap eng7 Li2 e5 mia5 lai5 chheng e5 siaN5; in-ui7 goan2 hian3 goan2 e5 ki5-to2 ti7 Li2 e5 bin7-cheng5, m7-si7 in-ui7 ka-ki7 e5 gi7, chiu7-si7 in-ui7 Li2 e5 toa7 lin5-bin2.  19). Chu2 ah, thiaN, Chu2 ah, sia3-bian2, Chu2 ah, thiaN lai5 kiaN5; goa2 e5 Siong7-te3 ui7 Li2 e5 ian5-kou3 boh8-tit ian5-chhian5, in-ui7 Li2 e5 siaN5, Li2 e5 peh-siN3, long2 si7 eng7 Li2 e5 mia5 lai5 chheng-e5.
	20). Goa2 teh kong2 teh ki5-to2 e5 si5, jin7 goa2 e5 choe7 kap goa2 e5 peh-siN3 I2-sek-liat8 e5 choe7, ui7-tioh8 goa2 e5 Siong7-te3 e5 seng3-soaN hian3 goa2 e5 khun2-kiu5 ti7 goa2 e5 Siong7-te3 Ia5-ho5-hoa e5 bin7-cheng5;  21). goa2 ki5-to2 e5 oe7 kong2 be7 oan5, goa2 khi2-thau5 ti7 iN7-siong7-tiong sou2 khoaN3-kiN3 e5 lang5, Ka-pek-liat8, hong7 beng7-leng7 kin2-kin2 pe--lai5, iok-liok8 ti7 hian3 e5-hng-che3 e5 si5, lai5 bong goa.  22). I ka3-si7 goa2, ka7 goa2 kong2, Tan7-i2-li2 ah, goa2 lai5 si7 beh hou7 li2 u7 ti3-hui7 chhang-mia5.  23). Li2 khi2-thau5 ki5-to2 e5 si5, chiu7 u7 beng7-leng7 hoat-chhut, taN goa2 lai5 ka7 li2 kong2; in-ui7 li2 toa7-toa7 tit-tioh8 thiong2-ai3; sou2-i2 li2 tioh8 siuN7 chit e5 su7, lai5 beng5-pek8 chit e5 iN7-siong7.  24). Lun7-kau3 li2 e5 peh-siN3 kap li2 e5 seng3-siaN5 i2-keng han7-tiaN7 chhit-chap8 e5 chhit-jit8-ki5, beh at-chi2 ke3-sit, tu5-chin7 choe7-ok, kiu3-siok8 choe7-koa3, in2-chin3 eng2-oan2 e5 gi7, hong-bat8 iN7-siong7 kap chham3-gu2, koh eng7 iu5 boah chi3-seng3-e5.  25). Sou2-i2 li2 tioh8 chai tioh8 beng5, tui3 chhut-beng7 teng5-sin khi2-cho7 Ia5-lou7-sat-leng2 tit8-kau3 siu7 boah-iu5 e5 jin5-kun e5 si5, beh u7 chhit e5 chhit-jit8-ki5; koh lak8-chap8-ji7 e5 chhit-jit8-ki5, tng ti7 kan-lan5 e5 si5 i kap koe-lou7 kap ho5-kau long2 beh koh khi2-cho7.  26). Ke3 lak8-chap8-ji7 e5 chhit-jit8-ki5 e5 liau2-au7, siu7-boah-iu5-e5 beh tu2-tioh8 chian2-tu5, ia7 long2 bo5 sou2 u7; beh u7 chit8 e5 jin5-kun e5 peh-siN3 kau3 lai5 hui2-biat8 siaN5 kap seng3-sou2, i e5 kiat-kiok8 beh chhin-chhiuN7 eng7 toa7-chui2, kau3 lou7-be2 beh u7 kau-chian3; pha-hng e5 su7 i2-keng tiaN7-tioh8.  27). Chit8 e5 chhit-jit8-ki5 e5 lai7-bin7, i beh kap choe7-choe7 lang5 lip8 kian-kou3 e5 iok; chhit-jit8-ki5 e5 chit8-poaN3 i beh hou7 che3-su7 kap le2-mih8 long2 soah; chan5-hai7--e5 chioh kho2-ouN3-e5 e5 sit8 lai5; koh u7 toa7 siu7-khi3 piaN3 ti7 hit e5 kiaN5 hui2-biat8-e5 e5 sin-chiuN7, kau3 ti7 sou2 tiaN7-tioh8 e5 boat8-ki5.

[10]	Pho-su ong5 Kou2-liat8 te7-saN--ni5, u7 tai7-chi3 hian2-beng5 hou7 chheng-choe3 Pek-the5-sa-sat e5 Tan7-i2-li2; chit e5 su7 si7 chin-sit8, koan-he7 toa7 kau-chian3, Tan7-i2-li2 thong-tat8 chit e5 su7, beng5-pek8 chit e5 iN7-siong7.  2). Hit-si5 goa2 Tan7-i2-li2 iu-bun7 saN e5 chhit-jit8-ki5.  3). Ho2 e5 mih8 goa2 bo5 chiah8, bah kap chiu2 bo5 jip8 goa2 e5 chhui3, ia7 bo5 eng7 iu5 boah goa2 e5 seng-khu, tit8-kau3 moa2 saN e5 chhit-jit8-ki5.  4). ChiaN-geh8 ji7-si3-jit8, goa2 ti7 Hi-ti2-kiat toa7-ho5 piN,  5). kiah8-bak8 teh khoaN3, khoaN3 ah, u7 chit8-lang5, seng-khu chheng7 iu3-toe7-pou3 e5 saN, io ha5 OU-hoat e5 ho2-kim;  6). i e5 seng-khu chhin-chhiuN7 ng5-gek8, bin7-mau7 chhin-chhiuN7 sih-na3 e5 khoan2, i e5 bak8-chiu chhin-chhiuN7 he2-pe2, i e5 chhiu2 kap kha sek-ti3 chhin-chhiuN7 boa5-kng e5 tang5, i kong2-oe7 e5 siaN chhin-chhiuN7 kui-tin7 lang5 e5 siaN.  7). Chit e5 iN7-siong7 chi2-u7 goa2 Tan7-i2-li2 chit8-lang5 khoaN3-kiN3; in-ui7 kap goa2 ti7-teh e5 lang5 bo5 khoaN3-kiN3 hit e5 iN7-siong7; kan-ta ngiauh8-ngiauh8-chhoah, chau2--khi3 bih.  8). Chhun goa2 ka-ki7 ti7-teh; goa2 khoaN3-kiN3 chit e5 toa7 iN7-siong7; sin-the2 long2 bo5 lat8; koh goa2 e5 sui2-sek piN3-phaiN2, kau3 long2 bo5 lat8.  9). Chong2-si7 goa2 thiaN-kiN3 i kong2-oe7 e5 siaN; thiaN-kiN3 i kong2-oe7 e5 si5, goa2 phak-loh8 toe7, bin7 aN3 toe7, chiu7 khun3 tang7-bin5.  10). KhoaN3 ah, u7 chit8 ki chhiu2 bong goa2, hou7 goa2 eng7 kha-thau5-u kap chhiu2-chiuN2 ta3 ti7 toe7--nih, teh chhoah.  11). I chiu7 tui3 goa2 kong2, Toa7-toa7 tit-tioh8 thiong2-ai3 e5 lang5, Tan7-i2-li2 ah, li2 tioh8 beng5 goa2 kap li2 sou2 kong2 chiah e5 oe7; khi2-lai5 khia7, in-ui7 goa2 taN hong7-chhe kau3 li2 chia; i tui3 goa2 kong2 chit e5 oe7, goa2 chiu7 khia7-teh gi7-gi7-chhoah.  12). I koh tui3 goa2 kong2, Tan7-i2-li2 ah, m7-bian2 kiaN; in-ui7 tui3 li2 thau5-chit8-jit8 choan-sim ai3 beng5-pek8, koh ka-ki7 khiam-pi ti7 li2 Siong7-te3 e5 bin7-cheng5 e5 si5, li2 e5 oe7 i2-keng tit-tioh8 thiaN-kiN3; koh goa2 in-ui7 li2 e5 oe7 chiah lai5.  13). Na7-si7 Pho-su kok e5 jin5-kun chou2-tong3 goa2 ji7-chap8-it jit8; khoaN3 ah, u7 toa7 jin5-kun e5 chit8-e5, Bi2-ka-lek8, lai5 pang-chan7 goa2, goa2 chiu7 theng5 ti7-hia, kap Pho-su hiah e5 ong5 choe3-tin7.  14). TaN goa2 lai5 si7 beh hou7 li2 beng5 li2 e5 peh-siN3 jit8-au7 sou2 beh tu2-tioh8 e5 su7; in-ui7 chit e5 iN7-siong7 iau2-ku2 koan-he7 choe7-choe7 jit8.  15). I eng7 chiah e5 oe7 ka7 goa2 kong2, goa2 chiu7 bin7 ng3-toe7, cheng7-cheng7 bo5 kong2-oe7.  16). KhoaN3 ah, u7 chit8-ui7 chhin-chhiuN7 lang5 e5 khoan2 bong goa2 e5 chhui3-tun5; goa2 chiu7 khui-chhui3, tui3 hit-ui7 khia7 ti7 goa2 e5 bin7-cheng5-e5 kong2, Goa2 e5 chu2 ah, in-ui7 chit e5 iN7-siong7 goa2 chin iu-bun7, ti3-kau3 goa2 long2 bo5 lat8.  17). Goa2 e5 chu2 e5 lou5-pok8 chaiN2-iuN7 oe7 kap goa2 e5 chu2 kong2-oe7 ah? in-ui7 chit-si5 goa2 e5 seng-khu long2 bo5 lat8, ia7 long2 bo5 chhoan2-khui3.  18). Koh chit8-ui7 chhin-chhiuN7 lang5 e5 khoan2-e5 lai5 bong goa2, hou7 goa2 u7 lat8.  19). I kong2, Toa7 tit-tioh8 thiong2-ai3 e5 lang5, m7-bian2 kiaN; goan7 li2 peng5-an; li2 tioh8 iong2-chong3, tioh8 iong2-chong3.  I chit8-e7 tui3 goa2 kong2-oe7, goa2 chiu7 tit-tioh8 u7 lat8, kong2, Goa2 e5 chu2 ah, chhiaN2 li2 kong2, in-ui7 li2 i2-keng hou7 goa2 u7 lat8.  20). I chiu7 kong2, Li2 chai goa2 ui7-ho5 lai5 li2 chia mah? TaN goa2 beh to3--khi3 kap Pho-su e5 jin5-kun kau-chian3; goa2 khi3-liau2, khoaN3 ah, Hi-liap8 e5 jin5-kun beh lai5.  21). Chong2-si7 goa2 beh chiong ki3-chai3 ti7 chin-sit8 e5 chheh-e5 chi2-si7 li2; tu5 li2 e5 toa7 jin5-kun Bi2-ka-lek8 i2-goa7, bo5 chit8-e5 kap goa2 tau3 chhut-lat8 lai5 ti2-tng in.

[11]	Tng Ma2-tai7 ong5 Tai7-li7-ou goan5--ni5, goa2 khia7--khi3-lai5, hou7 i kian-kou3 iong2-chong3.
	2). TaN goa2 chiong chin-sit8 e5 su7 chi2-si7 li2.  KhoaN3 ah, Pho-su beh koh u7 saN e5 ong5 heng-khi2; te7-si3-e5 beh chin ho2-giah8, iaN5-ke3 in hiah-e5; i tui2 i e5 ho2-giah8 chiaN5-choe3 kiong5-beng2 e5 si5, chiu7 beh kek-tong7 cheng3-lang5 kong-kek Hi-liap8 kok.  3). Beh u7 chit8 e5 iong2-beng2 e5 ong5 khi2-lai5, eng7 toa7-koan5 lai5 ti7-li2, chiau3 i3-su3 lai5 kiaN5.  4). I heng-khi2 e5 si5, i e5 kok beh hun-lih8, ng3-thiN e5 si3-bin7 e5 hong pun-khui; chong2-si7 bo5 kui i e5 hou7-e3, ia7 boe7 pi2-tit i cheng5 sou2 chiang2 e5 koan5; in-ui7 i e5 kok beh tu2-tioh8 puih8--khi2-lai5, kui ti7 chiah-e5 i2-goa7 e5 pat8-lang5.  5). Lam5-hng e5 ong5 beh kiong5-beng2; chong2-si7 i tai7-sin5 e5 tiong-kan beh u7 chit8-e5 pi2 i khah kiong5-beng2, tit-tioh8 koan5; i e5 koan5 beh choe3 chin-toa7 e5 koan5.  6). Ke3 kui2-na7 ni5 au7, in beh saN lian5-hap8; lam5-hng e5 kok e5 cha-bou2-kiaN2 beh chiu7-kun7 pak-hng e5 ong5, ai3 lip8 beng5-iok; chong2-si7 chit e5 cha-bou2-kiaN2 pang-chan7 e5 lat8 boe7-oe7 ku2-tng5; chit e5 ong5 kap i pang-chan7 e5 lat8 boe7-oe7 chun5-chai7; koh chit e5 cha-bou2-kiaN2 kap toa3 i lai5 e5, kap siN i e5, i2-kip8 tng-si5 hu5-chou7 i e5, long2 beh siu7 kau-hu3.  7). Chong2-si7 chit e5 cha-bou2-kiaN2 e5 pun2-ke beh koh chhut chit8-e5, soa3-chiap ong5-ui7, i beh toa3 kun-tui7 lai5, chin3-jip8 pak-hng e5 ong5 e5 hiam2-iau3, kong-kek lai5 khah-iaN5 in.  8). Ia7 chiong in e5 siong7-te3, kap sou2 chu3 e5 ngou2-siong7, i2-kip8 gun5 kim e5 po2-khi3 chhiuN2-liah8 kau3 Ai-kip8; kui2-na7 ni5 ku2 bo5 chhap pak-hng e5 ong5.  9). I beh jip8 lam5-hng e5 ong5 e5 kok, chong2-si7 beh iu5-goan5 to3--khi3 pun2 sou2-chai7.  10). I hiah e5 kiaN2 beh khi2 kau-chian3, chio-chip8 choe7-choe7 kun-tui7, i beh chin3-cheng5 chhin-chhiuN7 chui2 hoan3-lam7 tui3-hia keng-ke3, chiu7 beh to3--khi3, koh khi2 kau-chian3 tit8-kau3 i e5 hiam2-iau3.  11). Lam5-hng e5 ong5 beh toa7 siu7-khi3, chhut-lai5 kap pak-hng e5 ong5 kau-chian3; i beh pai5-liat8 toa7 kun-tui7, toa7 kun-tui7 beh kau-hu3 i e5 chhiu2.  12). I2-keng tu5--khi3 toa7 kun-tui7, i e5 sim chu7-ko; i sui-jian5 hou7 kui2-na7 ban7 lang5 to2--loh8-khi3, kiu3-keng3 bo5 tit-tioh8 khah-iaN5.  13). Pak-hng e5 ong5 beh to3--lai5, koh pai5-liat8 toa7 kun-tui7, pi2 cheng5-e5 koh khah choe7; ke3 kui2-na7 ni5 au7, i beh toa3 toa7 kun-tui7 kap choe7-choe7 kun-chong lai5.  14). Hit-si5 beh u7 choe7-choe7 lang5 khi2-lai5 kong-kek lam5-hng e5 ong5; koh li2 e5 peh-siN3 tiong kiong5-po7 e5 lang5 ia7 beh khi2-lai5, ai3 hou7 iN7-siong7 tit-tioh8 eng3-giam7; chong2-si7 in beh pai7-bo5.  15). Pak-hng e5 ong5 beh lai5, ia7 beh khi2 thou5-tui, kong-chhu2 kian-kou3 e5 siaN5; lam5-hng e5 kun-tui7 beh khia7-boe7-tiau5, i sou2 keng2 e5 peh-siN3 ia7 bo5 lat8 thang khia7-tiau5.  16). Tok8-tok8 lai5 kong-kek i e5, beh chhut-chai7 i3-su3 lai5 kiaN5, bo5 lang5 ti7 i e5 bin7-cheng5 khia7-oe7-tiau5; i beh khia7 ti7 eng5-iau7 e5 toe7, i e5 chhiu2 kiaN5 chau5-biat8.  17). I koat-i3 eng7 choan5-kok e5 lat8 lai5, ia7 u7 cheng3-tit8 e5 lang5 kap i lai5, i beh chiau3 i3-su3 kiaN5; koh beh eng7 hu7-jin5-lang5 e5 cha-bou2-kiaN2 hou7 i, beh pai7-hoai7 i; chong2-si7 i boe7 seng5-lip8, ia7 bo5 choe3 i e5 li7-ek.  18). Hit-tiap8 liau2-au7 i beh oat8-tng2-bin7 ng3 hiah e5 hai2-su7, choe7-choe7 chhu2 i; chong2-si7 beh u7 chit8 e5 tai7-sin5 tu5--khi3 i sou2 si e5 leng5-jiok8; koh hou7 hit e5 leng5-jiok8 kui i pun2-sin.  19). Au7-lai5 i beh oat8-tng2-bin7 ng3 ka-ki7 keng2-lai7 e5 hiam2-iau3; chong2-si7 i beh tioh8-tak lai5 poah8-to2; kau3-be2 bo5 koh khoaN3-kiN3.  20). Hit-si5 beh u7 chit8-lang5 khi2-lai5, soa3-chiap i e5 ui7, hou7 chit8 e5 lek8-sek-e5 pian3-kiaN5 kok-lai7 eng5-iau7 e5 toe7; chong2-si7 bo5 kui2-jit8-lai7 i beh siu7 biat8-bo5, m7-si7 tui3 siu7-khi3, ia7 m7-si7 tui3 kau-chian3.  21). Beh u7 chit8 e5 pi-chian7 e5 lang5 khi2-lai5, soa3-chiap i e5 ui7, lang5 m7-bat eng7 kok e5 eng5-kng hou7 i; si7 than3 lang5 bo5 ti5-hong5 e5 si5, eng7 thiam2-mi7 lai5 tit-tioh8 kok.  22). Toa7-tui7 e5 peng-lat8 beh siu7 hui2-biat8 ti7 i e5 bin7-cheng5, chhin-chhiuN7 hou7 toa7-chui2 lau5--khi3, tang5 hoe7-beng5 e5 jin5-kun ia7 beh an2-ni.  23). Lip8-iok liau2-au7 i beh kiaN5 khui2-cha3; in-ui7 i beh chiuN7--lai5, eng7 chio2-chio2 e5 peh-siN3 chiaN5-choe3 kiong5-beng2.  24). Than3 lang5 bo5 ti5-hong5 e5 si5, i beh lai5 kau3 seng2-lai7 e5 pui5-toe7, ia7 beh kiaN5 i e5 liat8-chou2, kap in e5 liat8-chou2, sou2 be7-bat kiaN5--e5; beh eng7 sou2 chhiuN2-e5, sou2 kiap-e5, kap he3-chai5 hun-soaN3 hou7 lang5; koh beh siat ke3-bou5 kong-kek chiah e5 hiam2-iau3 e5 sou2-chai7, kau3 i e5 si5-ki5.  25). I beh chhut toa7-lat8 hun3-chi3, eng7 toa7 e5 kun-tui7 kong-kek lam5-hng e5 ong5; lam5-hng e5 ong5, ia7 beh eng7 kek8-toa7 kek8-kiong5 e5 kun-peng kap i kau-chian3; chong2-si7 khia7-boe7-tiau5, in-ui7 lang5 siat ke3-bou5 beh hai7 i;  26). chiah8 i e5 hong7-lok8-e5 beh biat8 i, i e5 kun-peng beh si3-soaN3; koh siu7-thai5-e5 chin-choe7.  27). Chi2 nng7 e5 ong5, sim chun5 phaiN2-i3, tang5-toh e5 si5 kong2 peh8-chhat8; chong2-si7 i e5 ke3-bou5 boe7 chiaN5; in-ui7 kau3 tiaN7-tioh8 e5 ki5 in e5 kiat-kiok8 oe7 kau3.  28). I beh toa3 choe7-choe7 he3-chai5 to3--khi3 pun2-kok; i e5 sim hoan2-tui3 seng3-iok; chiau3 i e5 i3-su3 kiaN5, to3--khi3 pun2-kok.  29). Kau3 tiaN7-tioh8 e5 ki5, i beh to3-tng2, lai5 kau3 lam5-hng; chong2-si7 chi2 lou7-be2 pai2 bo5 chhin-chhiuN7 cheng5-pai2.  30). In-ui7 Ki-the5 e5 chun5 beh kau3 kong-kek i, ti3-kau3 i iu-bun7 chiu7 to3--khi3, thong3-hun7 seng3-iok, chiau3 i e5 i3-su3 lai5 kiaN5; i beh to3--lai5, kap khi3-sak seng3-iok e5 lang5 saN-kap ke3-bou5.  31). I beh khi2-peng, in beh phah la5-sam5 seng3-sou2, chiu7-si7 oe7-sou2, tu5--khi3 jit8-jit8 sou2 hian3 e5 che3-su7, khia7 hit e5 chan5-hai7 kho2-ouN3 e5 mih8.  32). KiaN5-phaiN2 poe7-iok-e5, i beh eng7 thiam2-mi7 e5 oe7 in2-iu2 in; tok8-tok8 bat in e5 Siong7-te3 e5 peh-siN3 beh iong2-kam2 kiaN5 tai7-chi3.  33). Peh-siN3-tiong ti3-hui7 e5 lang5 beh ka3-si7 choe7-choe7 lang5; chong2-si7 in choe7-choe7 jit8 beh tui3 to-kiam3, he2-sio, hou7 lang5 liah8, hou7 lang5 chhiuN2, lai5 sit-pai7.  34). In sit-pai7 e5 si5 beh lioh8-lioh8-a2 tit-tioh8 hu5-chou7; ia7 u7 choe7-choe7 lang5 beh eng7 thiam2-mi7 kap in lian5-lok8.  35). Ti3-hui7 e5 lang5 e5 tiong-kan u7-e5 beh sit-pai7, lai5 thoan3-lian7 in, hou7 in chheng-khi3, hou7 in peh8-peh8, tit8-kau3 lou7-be2 e5 jit8; in-ui7 kau3 tiaN7-tioh8 e5 ki5, kiat-kiok8 chiu7 kau3.  36). Hit e5 ong5 beh chhut-chai7 i3-su3 lai5 kiaN5, beh chu7-ko chu7-toa7 poaN5-ke3 it-chhe3 e5 siong7-te3, koh eng7 ki5-iN7 e5 oe7 kong-kek chiah e5 siong7-te3 e5 Siong7-te3; i beh heng-thong kau3 toa7 siu7-khi3 beng5-pek8; in-ui7 sou2 tiaN7-tioh8 e5 su7 tek-khak chiaN5.  37). I bo5 beh iau3-kin2 i e5 liat8-chou2 e5 siong7-te3, i2-kip8 hu7-lu2 sou2 him-bou7--e5, bo5-lun7 sim2-mih8 siong7-te3 i bo5 iau3-kin2; in-ui7 i beh chu7-toa7 poaN5-ke3 it-chhe3.  38). I beh ti7 i e5 ui7 keng3-pai3 oe7-sou2 e5 siong7-te3; koh i e5 liat8-chou2 sou2 m7-bat e5 siong7-te3, i beh eng7 kim, gun5, gek8-chioh8, po2-mih8 lai5 keng3 i.  39). I beh oa2-kho3 pat8-ho7 e5 siong7-te3 lai5 siat-hoat kian-kou3 e5 oe7-sou2; hoan7-na7 seng5-jin7-i--e5, i beh chiong eng5-keng hou7 in, ia7 beh hou7 in koan2-hat choe7-choe7 lang5, koh beh pun thou5-toe7 po3-siuN2 in.  40). Kau3 lou7-be2 e5 si5, lam5-hng e5 ong5 beh chhiok-hoan7 i; pak-hng e5 ong5 beh kong-kek i chhin-chhiuN7 kng2-le5-hong, eng7 chhia, eng7 be2-peng, eng7 choe7-choe7 chun5-chiah; ia7 beh chin3-jip8 hiah e5 kok, chhin-chhiuN7 hoan3-lam7 e5 chui2 keng-ke3.  41). Koh beh chin3-jip8 eng5-iau7 e5 toe7, choe7-choe7 kok hou7 i chhia-to2; tok8-tok8 I2-tong, Mou5-ap, kap A-bun5 kiaN2-sun chun-kui3 e5 lang5 oe7 thoat-li7 i e5 chhiu2.  42). I beh chhun-chhiu2 kong-kek liat8-kok; Ai-kip8 toe7 ia7 bo5 tit-tioh8 thoat-li7.  43). I beh chiang2-koan2 Ai-kip8 kim-gun5 e5 chai5-po2 i2-kip8 it-chhe3 e5 po2-mih8; Lu7-pi2-a kap Kou2-sit8 lang5 long2 beh kun-te3 i.  44). Tui3-tang tui3-pak beh u7 siau-sit kau3 lai5 jiau2-loan7 i; i beh toa7 siu7-khi3 chhut-khi3, it-chin7 tu5-biat8 choe7-choe7 lang5.  45). I beh ti7 hai2 kap eng5-iau7 e5 seng3-soaN e5 tiong-kan tah i kiong-tian7 e5 pou3-piN5; chong2-si7 i beh kau3 i e5 kiat-kiok8, ia7 bo5 pang-chan7 i e5.

[12]	Hit-si5 po2-hou7 li2 e5 peh-siN3 e5 toa7 jin5-kun, Bi2-ka-lek8, beh khia7--khi2-lai5; beh u7 toa7 khun3-khou2 e5 si5, tui3 khai-kok i2-lai5 kau3 hit-si5 be7-bat u7 an2-ni; hit-si5 li2 e5 peh-siN3 beh tit-tioh8 chin2-kiu3, chiu7-si7 kiN3-na7 ki3 ti7 chheh--nih e5.  2). Khun3 ti7 thou5-hun2-tiong--e5, beh u7 choe7-choe7 lang5 koh chhiN2, u7-e5 tit-tioh8 eng2-oah8, u7 e5 siu7 kian3-siau3 iam3-ouN3 kau3 eng2-oan2.  3). Ti3-hui7 e5 lang5 beh hoat-chhut kng chhin-chhiuN7 thiN e5 kng; hiah e5 hou7 choe7-choe7 lang5 kui ti7 gi7 e5, beh chhin-chhiuN7 kng-chhiN tit8-kau3 eng2-oan2.  4). Tan7-i2-li2 ah, li2 tioh8 un2-khng3 chiah e5 oe7, hong-bat8 chit pun2 chheh kau3 lou7-be2 e5 si5; beh u7 choe7-choe7 lang5 chau2-lai5 chau2-khi3, koh kian3-sek beh ke-thiN.
	5). Goa2 Tan7-i2-li2 teh khoaN3, khoaN3 ah, leng7-goa7 u7 nng7-e5 khia7-teh, chit8-e5 ti7 ho5 chit-peng5-hoaN7, ia7 chit8-e5 ti7 ho5 hit-peng5-hoaN7.  6). U7 chit8-e5 ka7 hit e5 khia7 ti7 ho5-chui2 e5 teng2-bin7, chheng7 iu3-toe7-saN e5 lang5 kong2, Chiah e5 ki5-su7 e5 kiat-kiok8 beh kau3 joa7-ku2 ah?  7). Goa2 thiaN-kiN3 hit e5 khia7 ti7 ho5-chui2 e5 teng2-bin7, chheng7 iu3-toe7-saN e5 lang5, kiah8-khi2 i e5 chiaN3-chhiu2 to3-chhiu2 ng3-thiN, ki2 eng2-oah8 e5 Chu2 lai5 chiu3-choa7, kong2, beh kau3 chit8 e5 si5-ki5, nng7 e5 si5-ki5, koh poaN3-si5-ki5; pho3-hoai7 seng3 e5 peh-siN3 e5 koan5-lek8 e5 si5, chiah e5 it-chhe3 e5 su7 long2 beh choe3-oan5.  8). Goa2 thiaN-kiN3 ia7 bo5 beng5-pek8, chiu7 kong2, Goa2 e5 chu2 ah, chiah e5 su7 e5 kiat-kiok8 si7 chaiN2-iuN7?  9). I kong2, Tan7-i2-li2 ah, li2 choe3 li2 khi3; in-ui7 chiah e5 oe7 i2-keng un2-khng3 hong-bat8, kau3 ti7 lou7-be2 e5 si5.  10). Beh u7 choe7-choe7 lang5 ka-ki7 chheng-khi3 kau3 peh8-peh8, koh siu7 thoan3-lian7; chong2-si7 phaiN2-lang5 iu5-goan5 beh kiaN5 phaiN2; it-chhe3 phaiN2-lang5 boe7 beng5-pek8, tok8-tok8 ti3-hui7 e5 lang5 oe7 beng5-pek8.  11). Tui3 tu5-khi3 jit8-jit8 sou2 hian3 e5 che3-su7, ia7 khia7 hit e5 chan5-hai7 kho2-ouN3 e5 mih8 e5 si5, beh u7 chit8-chheng nng7-pah kau2-chap8 jit8.  12). KiN3-na7 theng3-hau7 koh kau3 chit8-chheng saN-pah saN-chap8-gou7 jit8 e5, hit e5 lang5 u7 hok-khi3.  13). Chong2-si7 li2 tioh8 khi3 kau3 lou7-be2 e5 si5; in-ui7 li2 beh an-hioh, kau3 lou7-be2 e5 si5 li2 beh khia7 ti7 li2 e5 te7-ui7.


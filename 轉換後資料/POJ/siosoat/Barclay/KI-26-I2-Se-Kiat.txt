	I2-Se-Kiat	(26)
[1]	Tng saN-chap8--ni5, si3-geh8 chhoe-gou7, goa2 ti7 Ka-pa-lou2 e5 ho5-piN, siu7-liah8 e5 lang5 e5 tiong-kan; hit-si5 thiN khui, goa2 khoaN3-kiN3 Siong7-te3 e5 iN7-siong7.  2). Ti7 hit-geh8 e5 chhoe-gou7, chiu7-si7 Iok-nga2-kun ong5 siu7-liah8 e5 te7-gou7 ni5,  3). ti7 Ka-lek8-ti2 lang5 e5 toe7, Ka-pa-lou2 e5 ho5-piN, Ia5-ho5-hoa e5 oe7 tiau5-ti5 lim5-kau3 Pou3-se e5 kiaN2, che3-si I2-se-kiat; ti7-hia Ia5-ho5-hoa e5 chhiu2 he7 ti7 i e5 sin-chiuN7.  4). Goa2 khoaN3-kiN3, li2 khoaN3, u7 kong5-hong tui3 pak-hng lai5, u7 toa7 phian3 hun5, u7 iam7-iam7-sih e5 he2, i e5 chiu-ui5 u7 kng, tui3 hit tiong-kan e5 he2-lai7 hoat-chhut chhin-chhiuN7 hou2-phek e5 sek-ti3.  5). Koh tui3 hit tiong-kan chhut-hian7 si3 e5 oah8-mih8 e5 heng5-siong7.  In e5 khoan2-sit si7 an2-ni; u7 lang5 e5 heng5-siong7.  6). Tak8-e5 u7 si3 e5 bin7, tak8-e5 u7 si3 ki sit8.  7). In e5 kha si7 tit8-tit8, kha-jiah-toe2 chhin-chhiuN7 gu5-a2 e5 kha-toe5; long2 chhan3-lan7 chhin-chhiuN7 boa5-kng e5 tang5 e5 chhiah-bak8.  8). Ti7 in si3-bin7 e5 sit8-e7 koh u7 lang5 e5 chhiu2, chit e5 si3 e5 oah8-mih8-e5 bin7 kap sit8 chiu7-si7 an2-ni;  9). in e5 sit8 long2 saN-lian5-chiap; kiaN5 e5 si5, seng-khu m7-bian2 oat8, long2 tit8-tit8 chin3-cheng5 khi3.  10). Lun7-kau3 in e5 bin7 e5 heng5-siong7, in u7 lang5 e5 bin7; in si3-e5 ti7 chiaN3-peng5 u7 sai e5 bin7, in si3-e5 ti7 to3-peng5 u7 gu5 e5 bin7; in si3-e5 ia7 u7 eng-chiau2 e5 bin7.  11). In e5 bin7 si7 an2-ni; in e5 sit8 tui3 teng2-bin7 thi2-khui; chit-e5 hit-e5 nng7 e5 sit8 saN-lian5, koh u7 nng7 e5 sit8 kham3 seng-khu.  12). In tak8-e5 tit8-tit8 kiaN5 chin3-cheng5; sin5 beh khi3 toh-loh8, in chiu7 khi3 hia; kiaN5 e5 si5, seng-khu m7-bian2 oat8.  13). Lun7-kau3 oah8-mih8 e5 khoan2-sit, in e5 heng5-siong7 chhin-chhiuN7 toh8 e5 he2-thoaN3, koh chhin-chhiuN7 he2-pe2 e5 heng5-siong7, khi2-khi2 loh8-loh8 ti7 oah8-mih8 e5 tiong-kan; he2 chin kng, tui3 he2-tiong hoat-chhut sih-na3.  14). Hiah e5 oah8-mih8 chau2-khi3 chau2-lai5, chhin-chhiuN7 sih-na3 teh sih.  15). Goa2 teh khoaN3 oah8-mih8 e5 si5, khoaN3 ah, u7 chhia-lun5 ti7 toe7-chiuN7, ti7 oah8-mih8 e5 piN-a2, chiau3 i e5 si3-bin7.  16). Chhia-lun5 kap in e5 choe3-hoat e5 khoan2-sit chhin-chhiuN7 ng5 e5 gek8 e5 sek-ti3; si3 e5 lun5 e5 heng5-siong7 siang7 chit8-khoan2; in e5 khoan2-sit kap choe3-hoat si7 chhin-chhiuN7 lun5-tiong u7 lun5.  17). Lun5 kiaN5 e5 si5, si3-bin7 long2 oe7 kiaN5--tit; kiaN5 e5 si5 m7-bian2 oat8.  18). Lun7-kau3 chhia-lun5 e5 khoan5 si7 chin-koaiN5 thang kiaN; si3 e5 lun5 e5 khoan5 u7 bak8-chiu moa2-moa2.  19). Oah8-mih8 kiaN5 e5 si5, lun5 ia7 ti7 in e5 sin-piN teh kiaN5; oah8-mih8 ku2-khi2 li7-khui toe7 e5 si5, lun5 ia7 ku2-khi2.  20). Sin5 sou2 beh khi3 e5 sou2-chai7, in ia7 khi3; sin5 na7 khi3 ti7-hia, lun5 ia7 ti7 in e5 sin-piN ku2-khi2; in-ui7 oah8-mih8 e5 sin5 ti7 lun5 e5 lai7-bin7.  21). Hiah-e5 na7 kiaN5, chiah-e5 ia7 kiaN5, hiah-e5 na7 theng5, chiah-e5 ia7 theng5; hiah-e5 na7 ku2-khi2 li7-khui toe7 e5 si5, lun5 ia7 ti7 in e5 sin-piN ku2-khi2; in-ui7 oah8-mih8 e5 sin5 ti7 lun5 e5 lai7-bin7.  22). Oah8-mih8 e5 thau5-khak e5 teng2-bin7 u7 kiong-chhong e5 heng5-siong7, khoaN3-liau2 chhin-chhiuN7 thang-kiaN e5 chui2-chiN e5 sek-ti3, phou ti7 in e5 thau5-khak e5 teng2-bin7.  23). Ti7 kiong-chhong e5 e7-bin7 in e5 sit8 thi2 tit8-tit8, tai7-ke saN-tui3; koh u7 nng7 ki sit8 kham3 i e5 seng-khu e5 chit-peng5, ia7 koh u7 nng7 ki sit8 kham3 i e5 seng-khu e5 hit-peng5.  24). In kiaN5 e5 si5, goa2 thiaN-kiN3 in e5 sit8 e5 siaN, chhin-chhiuN7 choe7-choe7 chui2 e5 siaN, chhin-chhiuN7 Choan5-leng5--e5 e5 siaN, u7 hoa7-hoa7-jiong2 e5 siaN, chhin-chhiuN7 kun-tui7 e5 siaN; in theng5 e5 si5, sit8 chiu7 pang3--loh8-lai5.  25). Ti7 in thau5-khak-teng2 kiong-chhong e5 teng2-bin7 u7 siaN; in theng5 e5 si5, sit8 chiu7 pang3--loh8-lai5.  26). Ti7 in thau5-khak-teng2 kiong-chhong e5 teng2-bin7 u7 po2-cho7 e5 heng5-siong7, chhin-chhiuN7 lam5-sek e5 po2-chioh8; ti7 po2-cho7 heng5-siong7 e5 teng2-bin7 u7 heng5-siong7 chhin-chhiuN7 lang5 e5 khoan2-sit.  27). Goa2 khoaN3-kiN3 tui3 i e5 io e5 heng5-siong7 e5 teng2-bin7 u7 hou2-phek e5 sek-ti3, ti7 i e5 lai7-bin7 chiu-ui5 u7 he2 e5 heng5-siong7; ia7 khoaN3-kiN3 tui3 i e5 io e5 heng5-siong7 e5 e7-bin7 u7 chhin-chhiuN7 he2 e5 heng5-siong7 chiu7-ui5 chin-kng.  28). Ti7 loh8-hou7 e5 jit8 hun5-tiong kheng7 e5 heng5-siong7 chaiN2-iuN7, chiu-ui5 e5 kng e5 heng5-siong7 ia7 si7 an2-ni.  Goa2 chit8-e7 khoaN3-kiN3, chiu7 phak ti7 toe7--nih; koh thiaN-kiN3 chit8-ui7 kong2-oe7--e5 e5 siaN.

[2]	I tui3 goa2 kong2, Jin5-chu2 ah, li2 khi2-lai5 khia7, Goa2 beh kap li2 kong2-oe7.  2). I tui3 goa2 kong2-oe7 e5 si5, sin5 chiu7 jip8 goa2 e5 lai7-bin7, hou7 goa2 khia7--khi2-lai5; goa2 chiu7 thiaN-kiN3 hit-ui7 tui3 goa2 kong2-oe7--e5 e5 siaN.  3). I tui3 goa2 kong2, Jin5-chu2 ah, Goa2 chhe li2 khi3 kau3 I2-sek-liat8 chok8, kau3 poe7-gek8 e5 pang-kok, in si7 poe7-gek8 Goa2 e5; in kap in e5 liat8-chou2 ui5-keh8 Goa2, tit8-kau3 kin-a2-jit8.  4). Chiah e5 kiaN2 bin7-phe5 kau7, sim ngi7; Goa2 chhe li2 khi3 in hia; li2 tioh8 tui3 in kong2, Chu2 Ia5-ho5-hoa an2-ni kong2.  5). In kiam2-chhai2 thiaN, kiam2-chhai2 m7-thiaN, (in-ui7 in si7 poe7-gek8 e5 ke), beh chai ti7 in tiong-kan tek-khak bat u7 sian-ti.  6). Jin5-chu2 ah, sui-jian5 u7 chhau2-chhi3 chit8-le5 ti7 li2 hia, koh li2 tiam3 ti7 giat-a2-thang5 e5 tiong-kan, long2 boh8-tit kiaN in, ia7 boh8-tit kiaN in e5 oe7; in sui-jian5 si7 poe7-gek8 e5 ke, iau2-ku2 boh8-tit kiaN in e5 oe7, ia7 boh8-tit in-ui7 in e5 bin7-mau7 lai5 kiaN-hiaN5.  7). In kiam2-chhai2 thiaN, kiam2-chhai2 m7-thiaN, li2 choe3 li2 chiong Goa2 e5 oe7 ka7 in kong2; in-ui7 in si7 kek8-ki5 poe7-gek8 e5.  8). Jin5-chu2 ah, li2 tioh8 thiaN Goa2 tui3 li2 sou2 kong2 e5 oe7; li2 m7-thang poe7-gek8, chhin-chhiuN7 hit e5 poe7-gek8 e5 ke; li2 tioh8 khui-chhui3, chiah8 Goa2 sou2 hou7 li2 e5.  9). Hit-si5 goa2 khoaN3, khoaN3 ah, u7 chit8 ki chhiu2 chhun ng3 goa2 chia lai5; khoaN3 ah, chhiu2-lai7 u7 chit8 kng2 chheh;  10). I chiong hit pun2 hian-khui ti7 goa2 e5 bin7-cheng5; lai7-goa7 long2 u7 sia2-ji7; hi2 teng2-bin7 sou2 sia2-e5 u7 ai-siong, thou2-khui3, chai-e7 e5 oe7.

[3]	I chiu7 tui3 goa2 kong2, Jin5-chu2 ah, tioh8 chiah8 li2 sou2 tit-tioh8 e5; tioh8 chiah8 hit kng2 chheh, ia7 tioh8 khi3 tui3 I2-sek-liat8 ke kong2-oe7.  2). Tui3 an2-ni goa2 khui-chhui3, I chiu7 hou7 goa2 chiah8 hit-kng2.  3). Koh tui3 goa2 kong2, Jin5-chu2 ah, chiong chit-kng2, Goa2 sou2 hou7 li2 e5, tioh8 chiah8 ti7 li2 e5 pak-tou2, chhiong-moa2 li2 e5 tng5.  Goa2 chiu7 chiah8 i; chhui3-lai7 chai i e5 tiN chhin-chhiuN7 bit8.
	4). I tui3 goa2 kong2, Jin5-chu2 ah, khi2-lai5 chiu7-kun7 I2-sek-liat8 e5 ke, ia7 eng7 Goa2 e5 oe7 ka7 in kong2.  5). In-ui7 li2 hong7-chhe m7-si7 khi3 hit e5 kong2-oe7 chhim-o3, gian5-gu2 oh--tit thiaN e5 peh-siN3 hia, chiu7-si7 khi3 I2-sek-liat8 ke;  6). m7-si7 khi3 hiah e5 kong2-oe7 chhim-o3, gian5-gu2 oh--tit thiaN e5 choe7-choe7 kok, in e5 oe7 li2 boe7 hiau2-tit thiaN.  7). Goa2 na7 chhe li2 khi3 in hia, in tek-khak thiaN li2.  Chong2-si7 I2-sek-liat8 ke m7-kheng2 thiaN li2, in-ui7 m7-kheng2 thiaN Goa2; in-ui7 I2-sek-liat8 choan5-ke si7 thau5-hiah8 teng7, sim ngi7 e5 lang5.  8). KhoaN3 ah, Goa2 hou7 li2 e5 bin7 ngi7, ti2-tek8 in e5 bin7; hou7 li2 e5 thau5-hiah8 teng7, ti2-tek8 in e5 thau5-hiah8.  9). Goa2 hou7 li2 e5 thau5-hiah8 chhin-chhiuN7 soan7-chioh8, pi2 he2-chioh8 khah-teng7; in sui-jian5 si7 poe7-gek8 e5 ke, li2 boh8-tit kiaN in, ia7 boh8-tit in-ui7 in e5 bin7-mau7 lai5 kiaN-hiaN5.  10). I koh tui3 goa2 kong2, Jin5-chu2 ah, Goa2 tui3 li2 sou2 kong2 it-chhe3 e5 oe7, li2 tioh8 eng7 sim seng5-siu7, eng7 hi7-khang thiaN.  11). Li2 tioh8 khi3 chiu7-kun7 pun2-kok siu7-liah8 e5 peh-siN3 hia; in kiam2-chhai2 thiaN, kiam2-chhai2 m7-thiaN; li2 tioh8 tui3 in kong2-oe7, ka7 in kong2, Che si7 Chu2 Ia5-ho5-hoa an2-ni kong2.
	12). Hit-si5 sin5 ku2-khi2 goa2, goa2 chiu7 thiaN-kiN3 ti7 goa2 e5 ka-chiah-au7 u7 toa7 tin2-tang7 hu7-hu7-hau2 e5 siaN, kong2, Ia5-ho5-hoa e5 eng5-kng tui3 I e5 sou2-chai7 hian2-chhut, eng-kai tit-tioh8 o-lo2.  13). Goa2 ia7 thiaN-kiN3 hiah e5 oah8-mih8 e5 sit8 saN-khap8-tioh8 e5 siaN, kap in e5 sin-piN lun5 e5 siaN, chiu7-si7 toa7 tin2-tang7 hu7-hu7-hau2 e5 siaN.  14). Tui3 an2-ni sin5 ku2-khi2 goa2, toa3 goa2 khi3; goa2 khi3 chin kan-khou2, sim-sin5 kek-liat8; Ia5-ho5-hoa e5 chhiu2 ti7 goa2 sin-chiuN7 chin u7 lat8.  15). Goa2 chiu7 kau3 The-lek8-a-pit, tiam3 ti7 Ka-pa-lou2 ho5-piN siu7-liah8 e5 lang5 hit-ui7, kau3 in sou2 khia7-khi2 e5 sou2-chai7; ti7 in tiong-kan che7 chhit-jit8 ku2, tiam3 hia chin gong5-ngiah8.
	16). Ke3 chhit-jit8 Ia5-ho5-hoa e5 oe7 lim5-kau3 goa2, kong2,  17). Jin5-chu2 ah, Goa2 siat-lip8 li2 choe3 I2-sek-liat8 ke siu2-bang7 e5 lang5; sou2-i2 li2 tioh8 thiaN Goa2 e5 chhui3 sou2-kong2--e5, thoe3 Goa2 keng2-kai3 in.  18). Goa2 tui3 phaiN2-lang5 kong2, Li2 tek-khak oe7 si2; na7 li2 bo5 keng2-kai3 i, bo5 eng7 oe7 keng2-kai3 phaiN2-lang5 hou7 i li7-khui i e5 phaiN2-lou7, lai5 kiu3 i e5 siN3-mia7; chiu7 hit e5 phaiN2-lang5 beh si2 ti7 i e5 choe7; chong2-si7 Goa2 beh tui3 li2 e5 chhiu2 tho2 i e5 siN3-mia7.  19). Siat-su2 li2 keng2-kai3 phaiN2-lang5, ia7 i bo5 oat8-tng2 li7-khui i e5 phaiN2 sou2-kiaN5 kap i e5 phaiN2-lou7, chiu7 i beh si2 ti7 i e5 choe7; chong2-si7 li2 u7 kiu3 li2 ka-ki7 e5 siN3-mia7.  20). Koh siat-su2 u7 gi7-lang5 oat8-tng2 li7-khui i e5 gi7 lai5 hoan7-choe7, Goa2 ia7 he7 that-gai7 ti7 i e5 bin7-cheng5, chiu7 i beh si2; in-ui7 li2 bo5 keng2-kai3 i, chiu7 i beh si2 ti7 i e5 choe7, koh i sou2 u7 kiaN5 e5 gi7 bo5 koh tit-tioh8 ki3-liam7; chong2-si7 Goa2 beh tui3 li2 e5 chhiu2 tho2 i e5 siN3-mia7.  21). Chong2-si7 li2 na7 keng2-kai3 gi7-lang5, hou7 gi7-lang5 bo5 hoan7-choe7, i na7 chin-chiaN3 bo5 hoan7-choe7, chiu7 tek-khak tit-tioh8 oah8, in-ui7 i u7 siu7 keng2-kai3; li2 iah8 kiu3 ka-ki7 e5 siN3-mia7.
	22). Ia5-ho5-hoa e5 chhiu2 ti7-hia he7 ti7 goa2 e5 sin-chiuN7; I tui3 goa2 kong2, Li2 khi2-lai5, khi3 piN5-iuN5, Goa2 beh ti7-hia kap li2 kong2-oe7.  23). Tui3 an2-ni, goa2 khi2-lai5, chhut-khi3 kau3 piN5-iuN5; khoaN3 ah, Ia5-ho5-hoa e5 eng5-kng khia7 ti7-hia, chhin-chhiuN7 goa2 ti7 Ka-pa-lou2 ho5-piN sou2 khoaN3-kiN3 e5 eng5-kng chit8-iuN7; goa2 chiu7 phak ti7 toe7--nih.  24). Sin5 chiu7 jip8 goa2 e5 lai7-bin7, hou7 goa2 khia7--khi2-lai5; I kap goa2 kong2-oe7; tui3 goa2 kong2, Khi3 ah, li2 tioh8 ka-ki7 koaiN ti7 chhu3-lai7.  25). Jin5-chu2 ah, lang5 beh eng7 soh he7 ti7 li2 e5 sin-khu, ka7 li2 khun2-pak8; ti3-kau3 li2 boe7 chhut-khi3 lai5 kiaN5 ti7 in tiong-kan.  26). Goa2 beh hou7 li2 e5 chih8 liam5 ti7 li2 e5 chiuN7-kiuN, ti3-kau3 li2 e2-kau2, boe7 oe7 choe3 chek-pi7 in e5 lang5; in-ui7 in si7 poe7-gek8 e5 ke.  27). Tok8-tok8 kau3 Goa2 kap li2 kong2-oe7 e5 si5, Goa2 beh khui li2 e5 chhui3, li2 chiu7 tui3 in kong2, Chu2 Ia5-ho5-hoa an2-ni kong2, Ai3 thiaN--e5 thiaN, m7 thiaN--e5 ku3 i m7-thiaN; in-ui7 in si7 poe7-gek8 e5 ke.

[4]	Jin5-chu2 ah, li2 tioh8 theh8 chit8 te3 chng, he7 ti7 li2 e5 bin7-cheng5; ui7 Ia5-lou7-sat-leng2 siaN5 ti7 hi2 teng2-bin7.  2). Koh ui5-khun3 kong-kek--i, khi2 thou5-tui kong-kek--i, ti7 si3-ui5 an-siat toa7-thui5 kong-kek--i.  3). Koh tioh8 theh8 thih-pan2, he7 ti7 li2 kap siaN5 e5 tiong-kan, chun2-choe3 thih-chhiuN5; li2 e5 bin7 tiaN7-tiaN7 ng3--i, chiu7 siaN5 siu7 ui5-khun3, li2 beh ui5-khun3 i.  Che thang choe3 tiau7-thau5 ti7 I2-sek-liat8 ke.
	4). Li2 tioh8 khi to3-peng5 to2-teh, tam-tng I2-sek-liat8 ke e5 choe7; chiau3 li2 khi to3-peng5 to2--teh e5 jit8 joa7-choe7, li2 tam-tng in e5 choe7 ia7 si7 an2-ni.  5). Goa2 chiong in hoan7-choe7 e5 ni5 hou7 li2 eng7 jit8 e5 siau3-giah8 lai5 ti2--i, chiu7-si7 saN-pah kau2-chap8 jit8; li2 chiau3 an2-ni tam-tng I2-sek-liat8 ke e5 choe7-koa3.  6). Li2 i2-keng moa2 chiah e5 jit8, tioh8 koh khi chiaN3-peng5 to2-teh, tam-tng Iu5-tai7 ke e5 choe7-koa3, Goa2 ka7 li2 han7 si3-chap8 jit8, chit8-jit8 ti2 chit8-ni5.  7). Sou2-i2 li2 e5 bin7 tioh8 tiaN7-tiaN7 ng3 siu7 ui5-khun3 e5 Ia5-lou7-sat-leng2, chhiu2-kut lek8 theh-theh, soan-thoan5 lai5 kong-kek--i.  8). KhoaN3 ah, Goa2 beh eng7 soh he7 ti7 li2 e5 sin-chiuN7; ti3-kau3 li2 boe7-oe7 hoan ke3-peng5, kau3 li2 ui5-khun3 siaN5 e5 jit8 moa2.  9). Li2 tioh8 theh8 sio2-beh8, toa7-beh8, tau7-a2, ang5-tau7, soe2-a2, kap chhou-beh8, toe2 ti7 chit8 e5 khi3-ku7-lai7; ui7-tioh8 pun2-sin eng7--i lai5 choe3-piaN2, chiau3 li2 to2 than2-khi e5 jit8 e5 siau3-giah8, chiu7-si7 saN-pah kau2-chap8 jit8, li2 tioh8 chiah8--i.  10). Li2 sou2 chiah8 e5 sit8-but8, tioh8 chiau3 chhin3-tang7, tak8-jit8 chiah8 ji7-chap8 sia3-khek-lek8, chiau3-si5 lai5 chiah8.  11). Li2 lim chui2 iah8 tioh8 chiau3 niu5, tak8-jit8 chit8-him e5 lak8-hun7-chit8; chiau3-si5 lai5 lim.  12). Li2 chiah8 chit e5 piaN2, chhin-chhiuN7 chiah8 toa7-beh8-piaN2 chit8-iuN7; tioh8 eng7 lang5 sou2 pang3 e5 pun3, pek--i ti7 cheng3-lang5 e5 bak8-chiu-cheng5.  13). Ia5-ho5-hoa kong2, I2-sek-liat8 lang5 ti7 Goa2 sou2 koaN2 in kau3 e5 liat8-kok-tiong, iah8 tek-khak an2-ni chiah8 bo5 chheng-khi3 e5 piaN2.  14). Goa2 kong2, Ai ah, Chu2 Ia5-ho5-hoa ah, goa2 peng5-sou3 be7-bat bak-tioh8 la5-sam5, tui3 soe3-han3 kau3-taN, be7-bat chiah8 ka-ki7 si2--e5, a2-si7 hou7 ia2-siu3 thiah-lih8--e5; hit e5 kho2-ouN3 e5 bah, iah8 be7-bat jip8 goa2 e5 chhui3.  15). Tui3 an2-ni I tui3 goa2 kong2, KhoaN3 ah, Goa2 hou7 li2 eng7 gu5-sai2 lai5 thoe3 lang5 e5 pun3; li2 tioh8 chiong li2 e5 piaN2 pek ti7 hit teng2-bin7.  16). I koh tui3 goa2 kong2, Jin5-chu2 ah, khoaN3 ah, Goa2 beh ti7 Ia5-lou7-sat-leng2 toan7-choat8 in sou2 oa2-kho3 e5 bi2-niu5; in chiah8-piaN2 tioh8 chiau3 chhin3, chun2-chat lai5 chiah8; lim chui2 iah8 tioh8 chiau3 niu5, gong5-ngiah8 lai5 lim.  17). Hou7 in khiam3-kheh piaN2 kap chui2, saN-kap gong5-ngiah8, koh ti7 in e5 choe7-koa3 lai5 siau-biat8.

[5]	Jin5-chu2 ah, li2 tioh8 kiah8 chit8 ki lai7-kiam3, choe3 li2 e5 thi3-thau5-to, lai5 thi3 li2 e5 thau5-mng5 kap li2 e5 chhui3-chhiu; jian5-au7 eng7 li5-teng2 teng2 i e5 tang7-khin, lai5 pun i.  2). Ui5-khun3 siaN5 e5 jit8 i2-keng moa2, li2 tioh8 chiong saN-hun7 e5 chit8-hun7 ti7 siaN5-lai7 eng7 he2 sio--i; chiong saN-hun7 e5 chit8-hun7 ti7 i e5 si3-ui5 eng7 to phah--i; chiong saN-hun7 e5 chit8-hun7 ia7-soaN3 hou7 hong chhe--khi3; Goa2 iah8 beh puih8 to tui-jip--i.  3). Li2 tioh8 tui3 hi2 tiong-kan theh8 kui2-na7 ki, pak8 ti7 li2 e5 saN-a2-ku.  4). Koh tui3 hi2 tiong-kan theh8 tam7-poh8-a2, hiat ti7 he2-tiong, eng7 he2 sio--i; tui3 hia beh u7 he2 chhut, kau3 ti7 I2-sek-liat8 choan5-ke.
	5). Chu2 Ia5-ho5-hoa an2-ni kong2, Che si7 Ia5-lou7-sat-leng2; Goa2 beh an-ti3 i ti7 liat8-pang-tiong, liat8-kok ti7 i e5 si3-ui5.  6). I kiaN5 phaiN2 ui5-keh8 Goa2 e5 hoat-tou7, pi2 liat8-pang khah siong-tiong7; kan-hoan7 Goa2 e5 lut8-le7 pi2 si3-ui5 e5 liat8-kok khah-chham2; in-ui7 i khi3-sak Goa2 e5 hoat-tou7, Goa2 e5 lut8-le7 in iah8 bo5 chun-than3.  7). Sou2-i2 Chu2 Ia5-ho5-hoa an2-ni kong2: In-ui7 lin2 jiau2-loan7 pi2 lin2 si3-ui5 e5 liat8-pang khah siong-tiong7, bo5 chun-than3 Goa2 e5 lut8-le7, bo5 chip-siu2 Goa2 e5 hoat-tou7, iah8 m7-than3 lin2 si3-ui5 liat8-kok e5 hoat-tou7.  8). Sou2-i2 Chu2 Ia5-ho5-hoa an2-ni kong2: KhoaN3 ah, Goa2 beh kong-kek li2, Goa2 beh ti7 lin2 tiong-kan sim2-phoaN3 lin2, hou7 liat8-kok chhin-bak8 khoaN3-kiN3.  9). Koh in-ui7 it-chhe3 kho2-ouN3 e5 su7, Goa2 beh ti7 li2 tiong-kan kiaN5 Goa2 sou2 be7-bat kiaN5, i2-au7 iah8 bo5 koh an2-ni kiaN5--e5.  10). In-ui7 an2-ni, ti7 li2 e5 tiong-kan, lau7-pe7 beh thai5 kiaN2 lai5 chiah8, kiaN2 iah8 beh thai5 lau7-pe7 lai5 chiah8; Goa2 beh ti7 lin2 tiong-kan sim2-phoaN3 lin2.  Goa2 beh chiong li2 sou2 chhun e5 cheng3-lang5, long2 si3-soaN3 in ti7 si3-hng.  11). In-ui7 an2-ni, Chu2 Ia5-ho5-hoa kong2, Goa2 ki2 Goa2 e5 eng2-oah8 lai5 chiu3-choa7, ui7-tioh8 li2 eng7 it-chhe3 kho2-ouN3 e5 mih8, thang iam3-chian7 e5 su7, phah la5-sam5 Goa2 e5 seng3-sou2, Goa2 ia7 beh kiam2-chio2 li2 e5 lang5-giah8; Goa2 e5 bak8-chiu bo5 beh thiaN3-sioh li2, Goa2 iah8 bo5 beh lin5-bin2 li2.  12). Li2 saN-hun7 e5 chit8-hun7 beh tui3 un-ek8 lai5 si2, iah8 tui3 ki-hng lai5 siau-biat8 ti7 lin2 tiong-kan; saN-hun7 e5 chit8-hun7 beh ti7 li2 e5 si3-ui5 to2 ti7 to-e7; saN-hun7 e5 chit8-hun7 Goa2 beh si3-soaN3 in ti7 hiah e5 hong; iah8 beh puih8-to tui-jip in.  13). Chhin-chhiuN7 an2-ni, Goa2 e5 siu7-khi3 tit-tioh8 chiaN5, Goa2 toa7 siu7-khi3 in e5 beh soah, Goa2 chiu7 siu7 an-ui3; koh Goa2 toa7 siu7-khi3 in-e5 i2-keng chiaN5, chiu7 in thang chai Goa2 Ia5-ho5-hoa si7 jiat8-sim lai5 kong2--e5.  14). Goa2 beh hou7 li2 choe3 leng2-cheng7, choe3 leng5-jiok8, ti7 li2 si3-ui5 e5 liat8-pang-tiong; hou7 keng-ke3 e5 lang5 chhin-bak8 khoaN3-kiN3.  15). An2-ni, Goa2 beh eng7 siu7-khi3, kap toa7 siu7-khi3, kap giam5-giam5 e5 chek-pi7, ti7 li2 e5 tiong-kan sim2-phoaN3 li2; hit-si5 li2 chiu7 ti7 si3-ui5 e5 liat8-pang-tiong, chiaN5-choe3 thang leng5-jiok8, thang ki-chhi3, thang kam3-kai3, thang gong5-ngiah8; che si7 Goa2 Ia5-ho5-hoa kong2--e5.  16). Hit-si5 Goa2 eng7 ki-hng oe7 chau5-biat8 lang5 e5 phaiN2-chiN3 sia7 in; chiu7-si7 Goa2 sou2 sia7 lai5 chau5-biat8 lin2--e5; Goa2 iah8 beh ke-thiN lin2 e5 ki-hng, toan7-choat8 lin2 sou2 oa2-kho3 e5 bi2-niu5.  17). Koh beh ki-hng ok-siu3 kau3 lin2 hia, in beh hou7 lin2 e5 kiaN2 si2-liau2-liau2; koh un-ek8 kap thai5 lang5 e5 su7 iah8 beh liu5-heng5 ti7 lin2 hia; Goa2 iah8 beh hou7 to-kiam3 lim5-kau3 lin2; che si7 Goa2 Ia5-ho5-hoa kong2--e5.

[6]	Ia5-ho5-hoa e5 oe7 lim5-kau3 goa2 kong2,  2). Jin5-chu2 ah, li2 tioh8 bin7 ng3 I2-sek-liat8 chiah e5 soaN, lai5 tui3 i soan-thoan5, kong2, I2-sek-liat8 chiah e5 soaN ah, tioh8 thiaN Chu2 Ia5-ho5-hoa e5 oe7;  3). Chu2 Ia5-ho5-hoa tui3 toa7-soaN, sio2-soaN, chui2-kau, soaN-kok, an2-ni kong2, KhoaN3 ah, Goa2, Goa2 beh eng7 to-kiam3 lim5-kau3 lin2, iah8 beh hui2-biat8 lin2 e5 soaN-thau5-toaN5.  4). Lin2 e5 che3-toaN5 tek-khak hong-hoe3, lin2 e5 jit8-thau5 e5 thiau7 beh tu2-tioh8 phah-chhui3; Goa2 beh hou7 lin2 siu7-thai5 e5 lang5 to2 ti7 lin2 ngou2-siong7 e5 bin7-cheng5.  5). Goa2 iah8 beh chiong I2-sek-liat8 chok8 e5 sin-si he7 ti7 in e5 ngou2-siong7 e5 bin7-cheng5; chiong lin2 e5 kut-thau5 si3-koe3 hiat ti7 lin2 e5 toaN5 e5 si3-ui5.  6). Ti7 lin2 it-chhe3 khia7-khi2 e5 sou2-chai7, siaN5 beh pha-hng, soaN-thau5-toaN5 beh hong-hoe3; hou7 lin2 e5 che3-toaN5 pha-hng hong-hoe3, lin2 e5 ngou2-siong7 phah-chhui3 biat8-bo5, lin2 e5 jit8-thau5 e5 thiau7 beh chho3-loh8, lin2 e5 sou2-choe3 long2 hoe3-bo5.  7). Siu7-thai5 e5 lang5 beh to2 ti7 lin2 tiong-kan; chiu7 lin2 beh chai Goa2 si7 Ia5-ho5-hoa.  8). Lin2 si3-soaN3 ti7 liat8-kok e5 si5, Goa2 beh ti7 liat8-pang-tiong sou2 chhun e5 lang5 hou7 i thoat-li7 to-kiam3.  9). Lin2 tiong-kan tit-tioh8 thoat-li7 e5 lang5, beh ti7 in siu7 liah8-khi3 e5 liat8-kok-tiong ki3-liam7 Goa2; in-ui7 Goa2 beh hui2-hoai7 in im5-loan7 li7-khui Goa2 e5 sim, i2-kip8 in loan5-ai3 ngou2-siong7 e5 bak8-chiu; in beh ui7-tioh8 sou2 kiaN5 e5 phaiN2 kho2-ouN3 e5 su7, lai5 ka-ki7 oan3-hun7.  10). In beh chai Goa2 si7 Ia5-ho5-hoa; Goa2 kong2 beh kang3 chai-e7 hou7 in, m7-si7 khang-khang e5 oe7.
	11). Chu2 Ia5-ho5-hoa an2-ni kong2, Li2 tioh8 phah-chhiu2 tng3-kha, kong2, Chham2 ah, I2-sek-liat8-ke kiaN5 che it-chhe3 kho2-ouN3 e5 phaiN2-tai7; in beh tui3 to-kiam3, tui3 ki-hng, tui3 un-ek8 lai5 si2.  12). Tiam3 ti7 hng7 e5 lang5 beh tui3 un-ek8 lai5 si2; tiam3 ti7 kun7 e5 lang5 beh tui3 to-kiam3 lai5 si2; lau5--teh siu7 ui5-khun3 e5 lang5 beh tui3 ki-hng lai5 si2; an2-ni Goa2 beh it-chin7 chiaN5 Goa2 e5 siu7-khi3 ti7 in.  13). In siu7-thai5 e5 lang5 to2 ti7 in che3-toaN5 si3-ui5 e5 ngou2-siong7-tiong, chiu7-si7 tak8 e5 koaiN5-soaN, tak8 e5 soaN-teng2, tak8 e5 chhiN-chhiu7 e5 chhiu7-kha, tak8 e5 am7-am7 e5 siong7-chhiu7-kha, chiu7-si7 in hian3 phang-phang e5 che3-su7 hou7 it-chhe3 ngou2-siong7 e5 toe7-hng; hit-si5 lin2 chiu7 chai Goa2 si7 Ia5-ho5-hoa.  14). Goa2 beh chhun Goa2 e5 chhiu2 kong-kek in, hou7 in khia7-khi2 e5 sou2-chai7 pha-hng leng2-cheng7, tui3 khong3-ia2 kau3 Te7-pek-lah8-tha; in chiu7 chai Goa2 si7 Ia5-ho5-hoa.

[7]	Ia5-ho5-hoa e5 oe7 koh lim5-kau3 goa2 kong2,  2). Jin5-chu2 ah, Chu2 Ia5-ho5-hoa tui3 I2-sek-liat8 toe7 an2-ni kong2, Kiat-kiok8 kau3 lah! chit e5 toe7 e5 si3-keng2, kiat-kiok8 kau3 lah.  3). TaN li2 e5 kiat-kiok8 i2-keng kau3 lah, Goa2 beh hou7 Goa2 e5 siu7-khi3 kau3 ti7 li2, iah8 beh chiau3 li2 e5 sou2-kiaN5 sim2-phoaN3 li2; chiau3 li2 it-chhe3 kho2-ouN3 e5 su7 po3-eng3 li2;  4). Goa2 e5 bak8-chiu bo5 beh po2-sioh li2, Goa2 iah8 bo5 beh kho2-lin5 li2; si7 beh chiau3 li2 e5 sou2-kiaN5 po3-eng3 li2, li2 kho2-ouN3 e5 su7 beh kui ti7 li2 tiong-kan; lin2 chiu7 chai Goa2 si7 Ia5-ho5-hoa.
	5). Chu2 Ia5-ho5-hoa an2-ni kong2: U7 chai-e7, hui-siong5 e5 chai-e7; khoaN3 ah, beh kau3 lah.  6). Kiat-kiok8 kau3 lah, kiat-kiok8 kau3 lah, khi2-lai5 kong-kek li2; khoaN3 ah, kau3 lah.  7). Keng2-lai7 khia7-khi2 e5 peh-siN3 ah, sou2 tiaN7-tioh8 e5 chai-e7 beh lim5-kau3 li2; si5-ki5 kau3 lah, jit8-chi2 kun7 lah, chiu7-si7 hoa7-hoa7-jiong2, m7-si7 soaN-teng2 hoaN-hi2 e5 siaN e5 jit8.  8). Goa2 beh kin2-kin2 piaN3-chhut Goa2 e5 toa7 siu7-khi3 ti7 li2; koh it-chin7 chiaN5 Goa2 e5 siu7-khi3 ti7 li2, chiau3 li2 e5 sou2-kiaN5 sim2-phoaN3 li2, chiau3 li2 it-chhe3 kho2-ouN3 e5 su7 po3-eng3 li2.  9). Goa2 e5 bak8-chiu bo5 beh po2-sioh li2, Goa2 iah8 bo5 beh kho2-lin5 li2, beh chiau3 li2 e5 sou2 kiaN5 po3-eng3 li2, li2 kho2-ouN3 e5 su7 beh kui ti7 li2 tiong-kan; lin2 chiu7 chai phah-lin2--e5 si7 Goa2 Ia5-ho5-hoa.  10). KhoaN3 ah, khoaN3 ah, jit8-chi2 i2-keng kau3 lah; sou2 tiaN7-tioh8 e5 chai-e7 i2-keng hoat-chhut; koaiN2-a2 i2-keng khui-hoe, kiau-ngou7 i2-keng puh-ge5.  11). Kiong5-po7 heng-khi2, chiaN5-choe3 heng5-hoat8 phaiN2 e5 koaiN2-a2; in bo5--khi3, in cheng3-lang5 iah8 bo5--khi3, in e5 chai5-po2 ia7 bo5--khi3; in tiong-kan bo5 lang5 tit-tioh8 chun-kui3.  12). Si5-ki5 kau3 lah, jit8-chi2 kun7 lah; boe2 e5 lang5 boh8-tit hoaN-hi2, boe7 e5 lang5 boh8-tit hoan5-lo2; in-ui7 toa7 siu7-khi3 i2-keng kau3 ti7 in cheng3-lang5.  13). Boe7--e5 in sui-jian5 iau2 oah8--teh, ia7 boe7 to3-tng2 kau3 i sou2 boe7--e5; in-ui7 chit e5 iN7-siong7 koan-he7 in cheng3-lang5, long2 boe7 to3-tng2-lai5; iah8 bo5 lang5 oe7 tui3 i e5 phaiN2 sou2-kiaN5 lai5 kian-kou3 i e5 oah8-mia7.  14). In i2-keng pun5 sau3-kak, pi7-pan7 chiau5-pi7; chong2-si7 bo5 lang5 chhut-khi3 kau-chian3; in-ui7 Goa2 e5 toa7 siu7-khi3 lim5-kau3 in cheng3-lang5.  15). Ti7 goa7-bin7 u7 to-kiam3, ti7 lai7-bin7 u7 un-ek8, u7 ki-hng; ti7 chhan5-ia2--e5 beh tui3 to-kiam3 lai5 si2, ti7 siaN5-lai7--e5, ki-hng kap un-ek8 beh thun-biat8--i.  16). Ki5-tiong thoat-li7--e5 beh thoat-li7; tak8-lang5 in-ui7 i e5 choe7-koa3, ti7 soaN--nih chhut pi-ai e5 siaN, chhin-chhiuN7 soaN-kok-tiong e5 ka-chui.  17). Chhiu2 long2 sng, kha-thau5-u nng2 chhin-chhiuN7 chui2.  18). Beh eng7 moa5-pou3 ha5-io, kiaN-hiaN5 beh jia-kham3 i, tak8-lang5 bin7 kian3-siau3, thau5-khak bo5 poaN3-ki mng5.  19). In beh hiat in e5 gun5 ti7 koe-lou7, khoaN3 kim chhin-chhiuN7 u3-oe3 e5 mih8; tng Ia5-ho5-hoa siu7-khi3 e5 jit8, in e5 kim-gun5 boe7-oe7 kiu3 in, boe7-oe7 hou7 in e5 sim ti-chiok, iah8 boe7-oe7 hou7 in e5 pak-tou2 pa2; in-ui7 che u7 poaN3-to2 in ti7 choe7-ok tiong.  20). Lun7-kau3 i chng-thaN7 e5 sui2, si7 I hou7 i tit-tioh8 ui-hong; in chiu7 eng7--i lai5 chng thang oan3-hun7 e5 mih8, thang iam3-chian7 e5 ngou2-siong7; sou2-i2 Goa2 hou7 in khoaN3 chhin-chhiuN7 u3-oe3 e5 mih8.  21). Goa2 beh chiong i kau ti7 goa7-pang lang5 e5 chhiu2, choe3 i sou2 chhiuN2 e5 mih8; kau-hu3 toe7-chiuN7 e5 phaiN2-lang5, choe3 chhat8-chng; in iah8 beh phah la5-sam5 i.  22). Goa2 beh oat8-tng2 Goa2 e5 bin7 bo5 khoaN3--in; in beh phah la5-sam5 Goa2 ki-bit8 e5 sou2-chai7; kiong5-beng2 e5 chhat8 ia7 beh jip8-khi3 phah la5-sam5.  23). Tioh8 cho7 thih-lian7, in-ui7 chit sou2-chai7 moa2-moa2 lau5-huih e5 choe7, siaN5-lai7 chhiong-moa2 kiong5-po7 e5 su7.  24). Goa2 beh hou7 goa7-pang te7-it phaiN2--e5 lai5 pa3-chiam3 in e5 chhu3-theh8; Goa2 beh hou7 kiong5-po7 e5 lang5 e5 kiau-ngou7 soah; in e5 seng3-sou2 phah la5-sam5.  25). Hui2-biat8 kun7 lah; in beh kiu5 peng5-an, iah8 boe7 tit-tioh8.  26). Beh u7 chai-e7 ke-thiN chai-e7, hong-siaN soa3-chiap hong-siaN; in beh tui3 sian-ti kiu5 iN7-siong7; chong2-si7 che3-si e5 lut8-hoat, tiong2-lo2 e5 ke3-ek8, long2 beh toan7-choat8.  27). Kok-ong5 beh pi-ai, ong5-chhin beh leng2-cheng7, peh-siN3 e5 chhiu2 ngiauh8-ngiauh8-chhoah.  Goa2 beh chiau3 in e5 sou2-kiaN5 khoan2-thai7 in, chiau3 in eng-kai siu7 e5 sim2-phoaN3, lai5 sim2-phoaN3 in; in chiu7 chai Goa2 si7 Ia5-ho5-hoa.

[8]	Te7 lak8-ni5 lak8-geh8 chhoe-gou7, goa2 che7 ti7 goa2 e5 chhu3-lai7, Iu5-tai7 chiah e5 tiong2-lo2 che7 ti7 goa2 e5 bin7-cheng5; ti7-hia Chu2 Ia5-ho5-hoa e5 chhiu2 kau3 ti7 goa2 e5 sin-chiuN7.  2). Goa2 koan-khoaN3, khoaN3-kiN3 u7 heng5-siong7 chhin-chhiuN7 he2 e5 khoan2-sit; tui3 i e5 io i2-e7 e5 khoan2-sit u7 he2, tui3 i e5 io i2-chiuN7 e5 kng-kng e5 khoan2-sit, chhin-chhiuN7 hou2-phek e5 sek-ti3.  3). I chhun chhut chhin-chhiuN7 chit8 ki chhiu2 e5 khoan2, khiu2-tiau5 goa2 chit8-kou2 e5 thau5-mng5; sin5 chiu7 chiong goa2 ku2-khi2 kau3 thiN kap toe7 e5 tiong-kan, ti7 Siong7-te3 e5 iN7-siong7-tiong toa3 goa2 kau3 Ia5-lou7-sat-leng2, ng3 pak lai7-iN7 e5 mng5-khau2; ti7-hia u7 tou3-khi7 e5 ngou2-siong7 e5 cho7-ui7, chiu7-si7 kek-tong7 tou3-khi7-e5.  4). KhoaN3 ah, ti7-hia u7 I2-sek-liat8 Siong7-te3 e5 eng5-kng, khoan2-sit kap goa2 ti7 piN5-iuN5 sou2 khoaN3-kiN3--e5 chit8-iuN7.  5). I tui3 goa2 kong2, Jin5-chu2 ah, li2 kiah8-bak8 ng3 pak-hng e5 lou7 koan-khoaN3; goa2 chiu7 kiah8-bak8 ng3 pak-hng e5 lou7 koan-khoaN3; khoaN3 ah, ti7 che3-toaN5 mng5 e5 pak--si3, ti7 mng5-khau2 u7 chit8-e5 kek-tong7 tou3-khi7 e5 ngou2-siong7.  6). I koh tui3 goa2 kong2, Jin5-chu2 ah, li2 khoaN3-kiN3 in sou2 choe3--e5 mah? chiu7-si7 I2-sek-liat8 ke ti7-chia sou2 kiaN5 toa7 kho2-ouN3 e5 su7, hou7 Goa2 li7-khui Goa2 e5 seng3-sou2 hng7-hng7? chong2-si7 li2 beh koh khoaN3, iau2 u7 koh-khah toa7 kho2-ouN3 e5 su7.  7). I chhoa7 goa2 kau3 iN7 e5 mng5; goa2 koan-khoaN3, khoaN3-kiN3 chhiuN5-piah u7 chit8-khang.  8). I tui3 goa2 kong2, Jin5-chu2 ah, li2 tioh8 iah chhiuN5; goa2 chit8-e7 iah chhiuN5, khoaN3-kiN3 u7 chit8 e5 mng5.  9). I ka7 goa2 kong2, Li2 jip8-khi3, khoaN3 in ti7 chi2 lai7-bin7 sou2 kiaN5 kho2-ouN3 e5 phaiN2-tai7.  10). Goa2 chiu7 jip8-khi3 khoaN3; khoaN3 ah, ti7 si3-bin7 e5 chhiuN5-piah, ui7 tak8-ho7 oe7 so5 e5 mih8, kap kho2-ouN3 e5 chau2-siu3, kap I2-sek-liat8 ke it-chhe3 e5 ngou2-siong7.  11). Ti7 chiah e5 siong7 e5 bin7-cheng5, u7 I2-sek-liat8 ke chhit-chap8 e5 tiong2-lo2 khia7-teh, Sa-hoan e5 kiaN2 Nga2-sat-ni5-a ia7 khia7 ti7 in tiong-kan; tak8-lang5 chhiu2 theh8 hiuN-lou5, hiuN-ian e5 phang-bi7 chheng3 chiuN7-koaiN5.  12). I tui3 goa2 kong2, Jin5-chu2 ah, I2-sek-liat8 ke e5 tiong2-lo2, ti7 am3-tiong, ti7 in tak8-lang5 ui7-siong7 e5 pang5-a2-lai7 sou2 kiaN5--e5, li2 khoaN3-kiN3 bo5? in-ui7 in kong2, Ia5-ho5-hoa bo5 khoaN3-kiN3 goan2, Ia5-ho5-hoa i2-keng li7-khui chit e5 toe7.  13). I koh tui3 goa2 kong2, Li2 beh koh khoaN3-kiN3 in sou2 kiaN5, iau2 u7 koh-khah toa7 kho2-ouN3 e5 su7.  14). I chhoa7 goa2 kau3 Ia5-ho5-hoa e5 chhu3, ng3 pak e5 mng5-khau2; khoaN3 ah, ti7-hia u7 hu7-lu2 che7--teh, ui7-tioh8 Tah-bou5-su thi5-khau3.  15). I tui3 goa2 kong2, Jin5-chu2 ah, li2 khoaN3-kiN3 bo5? li2 iau2 beh khoaN3-kiN3 pi2 che koh-khah kho2-ouN3 e5 su7.  16). I koh chhoa7 goa2 kau3 Ia5-ho5-hoa chhu3 e5 lai7-iN7; khoaN3 ah, ti7 Ia5-ho5-hoa e5 tian7-mng5, leng2-long5 kap che3-toaN5 e5 tiong-kan, iok-liok8 u7 ji7-chap8-gou7 lang5, ka-chiah ng3 Ia5-ho5-hoa e5 tian7, bin7 ng3-tang; in ia7 ng3-tang pai3 jit8-thau5.  17). I tui3 goa2 kong2, Jin5-chu2 ah, li2 u7 khoaN3-kiN3 bo5? Iu5-tai7 ke ti7-chia kiaN5 chit e5 kho2-ouN3 e5 su7, iau2 sng3-choe3 sio2-khoa2 mah? in ti7 chit e5 sou2-chai7 pian3-kiaN5 kiong5-po7, chai3-saN kek Goa2 e5 siu7-khi3; khoaN3 ah, in kiah8 chhiu7-ki he7 ti7 i e5 phiN7-cheng5.  18). In-ui7 an2-ni, Goa2 iah8 beh kiaN5 Goa2 e5 toa7 siu7-khi3; Goa2 e5 bak8-chiu bo5 beh thiaN3-sioh in, Goa2 ia7 bo5 beh kho2-lin5 in; in sui-jian5 ng3 Goa2 e5 hi7-khang-tiong toa7-siaN kiu5-kio3, Goa2 iu5-goan5 m7-thiaN.

[9]	I ng3 goa2 e5 hi7-khang-tiong, toa7-siaN kio3 kong2, Tioh8 kio3 hiah e5 koan2 chit e5 siaN5 e5 lang5 lai5, tak8-lang5 e5 chhiu2 tioh8 kiah8 biat8 siN3-mia7 e5 ke-si.  2). Hut-jian5 u7 lak8 e5 lang5 tui3 ng3-pak teng2 e5 mng5 hit tiau5 lou7 lai5, tak8-lang5 chhiu2 kiah8 thai5-lang5 e5 ke-si; lai7-tiong u7 chit8-lang5 chheng7 iu3-toe7-saN, io--nih kui3 bak8-ou5; in jip8-khi3, khia7 ti7 tang5-toaN5 e5 piN-thau5.  3). I2-sek-liat8 Siong7-te3 e5 eng5-kng, pun2 ti7 ki-lou7-peng e5 teng2-bin7; taN tui3 hia chiuN7--khi3, soa2 kau3 tian7 e5 hou7-teng7, I kio3 hit e5 chheng7 iu3-toe7-saN, io--nih kui3 bak8-ou5 e5 lang5 lai5.  4). Ia5-ho5-hoa tui3 i kong2, Pian3-kiaN5 ti7 siaN5-lai7, chiu7-si7 pian3-kiaN5 Ia5-lou7-sat-leng2 e5 tiong-kan; kiN3-na7 ui7-tioh8 siaN5-lai7 sou2 kiaN5 it-chhe3 kho2-ouN3 e5 su7, lai5 thou2-khui3 pun5-haiN7 e5 lang5, chiu7 choe3 ki3-ho7 ti7 i e5 thau5-hiah8.  5). Goa2 e5 hi7-khang-tiong thiaN-kiN3 I tui3 ki5-u5 e5 lang5 kong2, Tioh8 te3 i pian3-kiaN5 thong-siaN5, lai5 thai5-si2 lang5; lin2 e5 bak8-chiu boh8-tit thiaN3-sioh, lin2 iah8 boh8-tit kho2-lin5 in.  6). Tioh8 it-chin7 thai5-si2 lau7-lang5, siau3-lian5 lang5, chai7-sek-lu2, eN-a2, hu7-jin5-lang5; iah8 tioh8 tui3 Goa2 e5 seng3-sou2 thai5-khi2; tok8-tok8 kiN3-na7 u7 ki3-ho7--e5, boh8-tit kun7-oa2 i.  Tui3 an2-ni, in chiu7 tui3 tian7-cheng5 e5 tiong2-lo2 thai5-khi2.  7). I tui3 in kong2, Tioh8 phah la5-sam5 chit keng tian7, hou7 iN7-lai7 chhiong-moa2 siu7-thai5 e5 lang5; lin2 tioh8 chhut-khi3. In chiu7 chhut-khi3, ti7 siaN5-lai7 thai5-si2 lang5.  8). In khi3 thai5 lang5 e5 si5, chhun goa2 ti7-hia; goa2 chiu7 phak ti7 toe7--nih, kio3 kong2, HaiN7 ah, Chu2 Ia5-ho5-hoa ah, Li2 chiong toa7 siu7-khi3 piaN3 ti7 Ia5-lou7-sat-leng2, kiam2 si7 beh chiong I2-sek-liat8 lang5 it-chin7 biat8-bo5 mah?  9). I chiu7 tui3 goa2 kong2, I2-sek-liat8-ke kap Iu5-tai7-ke e5 choe7-koa3 kek8-ki5 tang7; pian3-toe7 u7 lau5-huih e5 su7, moa2-siaN5 u7 oan-ong2; in-ui7 in kong2, Ia5-ho5-hoa i2-keng li7-khui chit e5 toe7, Ia5-ho5-hoa bo5 teh khoaN3.  10). Sou2-i2 Goa2 e5 bak5-chiu bo5 beh thiaN3-sioh, Goa2 iah8 bo5 beh kho2-lin5 in; beh chiau3 in sou2 kiaN5--e5, po3-eng3 ti7 in e5 thau5-khak-teng2.  11). KhoaN3 ah, hit e5 chheng7 iu3-toe7-saN, io--nih kui3 bak8-ou5 e5 lang5, chiong chit e5 su7 he5-hok kong2, Goa2 i2-keng chiau3 Li2 sou2 hoan-hu3--e5 kiaN5 lah.

[10]	Goa2 koan-khoaN3, khoaN3-kiN3 ki-lou7-peng thau5-khak-teng2 kiong-chhong e5 tiong-kan, chhin-chhiuN7 lam5-sek e5 po2-chioh8, chhin-chhiuN7 po2-cho7 e5 heng5-siong7 e5 khoan2-sit.  2). I tui3 hit e5 chheng7 iu3-toe7-saN e5 lang5 kong2, Li2 jip8-khi3, ti7 tng2-seh8 e5 lun5 e5 tiong-kan, ki-lou7-peng i2-e7, tui3 ki-lou7-peng e5 tiong-kan theh8 toh8 e5 he2-thoaN3, moa2 nng7 chhiu2, ia7 ti7 siaN5-teng2.  Goa2 chiu7 chhin-bak8 khoaN3-kiN3 i jip8-khi3.  3). Hit-lang5 jip8-khi3 e5 si5, ki-lou7-peng khia7 ti7 tian7 e5 chiaN3-peng5, hun5 chhiong-moa2 lai7-iN7.  4). Ia5-ho5-hoa e5 eng5-kng tui3 ki-lou7-peng hia chiuN7--khi3, theng5 ti7 tian7 e5 hou7-teng7 e5 teng2-bin7; tian7 u7 hun5 moa2-moa2; hit e5 iN7 iah8 hou7 Ia5-ho5-hoa eng5-kng e5 chhan3-lan7 chhiong-moa2.  5). Ki-lou7-peng e5 sit8 e5 siaN thiaN kau3 goa7-iN7, chhin-chhiuN7 choan5-leng5 e5 Siong7-te3 kong2-oe7 e5 siaN.  6). I hoan-hu3 hit e5 chheng7 iu3-toe7-saN e5 lang5 kong2, Tioh8 tui3 tng2-seh8 e5 lun5 e5 tiong-kan, ki-lou7-peng e5 tiong-kan, chhu2 he2; hit-si5 i chiu7 jip8-khi3, khia7 ti7 chit8 e5 lun5 e5 piN-thau5.  7). U7 chit8 e5 ki-lou7-peng tui3 ki-lou7-peng tiong chhun i e5 chhiu2, kau3 ki-lou7-peng tiong-kan e5 he2, theh8 koa2 khi2-lai5, he7 ti7 chheng7 iu3-toe7-saN e5 lang5 e5 nng7 ki chhiu2; hit-lang5 ka7 i theh8--lai5, chiu7 chhut-khi3.  8). Ti7 ki-lou7-peng e5 sit8-e7, u7 hian2-chhut lang5 e5 chhiu2 e5 khoan2.  9). Goa2 koh koan-khoaN3, khoaN3-kiN3 ki-lou7-peng e5 piN--thau5 si3 e5 lun5; chit e5 ki-lou7-peng e5 piN--thau5 u7 chit8 e5 lun5, hit e5 ki-lou7-peng e5 piN--thau5 ia7 u7 chit8 e5 lun5; lun5 e5 khoan2-sit chhin-chhiuN7 ng5 e5 gek8 e5 sek-ti3.  10). Lun7-kau3 in e5 khoan2-sit, si3-e5 long2 siang5 chit8-iuN7 e5 heng5-chong7, chhin-chhiuN7 lun5-tiong u7 lun5.  11). KiaN5 e5 si5, si3-bin7 long2 oe7 kiaN5--tit, kiaN5 e5 si5 m7-bian2 oat8, thau5 ng3 sim2-mih8 sou2-chai7, in chiu7 te3 i kiaN5; kiaN5 e5 si5 m7-bian2 oat8.  12). In thong sin-khu, in e5 ka-chiah, in e5 chhiu2, in e5 sit8, kap lun5, si3-ui5 u7 bak8-chiu moa2-moa2; chiu7-si7 in si3-e5 sou2 u7 e5 lun5.  13). Lun7-kau3 chiah e5 lun5, goa2 hi7-khang-tiong thiaN-kiN3 kong2, Tng2-seh8--e5.  14). Tak8-e5 u7 si3 e5 bin7, thau5 chit8 e5 bin7 si7 ki-lou7-peng e5 bin7, te7-ji7 e5 bin7 si7 lang5 e5 bin7, te7-saN e5 bin7 si7 sai e5 bin7, te7-si3 e5 bin7 si7 eng e5 bin7.  15). Ki-lou7-peng long2 chiuN7--khi3; che si7 goa2 ti7 Ka-pa-lou2 ho5-piN sou2 bat khoaN3-kiN3 e5 oah8-mih8.  16). Ki-lou7-peng kiaN5, lun5 iah8 ti7 piN--thau5 kiaN5; ki-lou7-peng thi2-khui sit8 tui3 toe7 chiuN7--khi3, lun5 ia7 bo5 oat8-tng2 li7-khui in e5 sin-piN.  17). Hiah-e5 theng5, chiah-e5 ia7 theng5; hiah-e5 chiuN7--khi3, chiah-e5 iah8 saN-kap chiuN7--khi3; in-ui7 oah8-mih8 e5 sin5 ti7 in e5 lai7-bin7.  18). Ia5-ho5-hoa e5 eng5-kng tui3 tian7 e5 hou7-teng7-teng2 chhut-khi3, theng5 ti7 ki-lou7-peng e5 teng2-bin7.  19). Ki-lou7-peng chhut-khi3 e5 si5 chiu7 thi2-khui sit8, ti7 goa2 e5 bak8-chiu-cheng5 tui3 toe7 chiuN7--khi3, lun5 iah8 ti7 in e5 sin-piN; theng5 ti7 Ia5-ho5-hoa e5 chhu3 tang-mng5 e5 mng5-khau3, ti7 in e5 teng2-bin7, u7 I2-sek-liat8 Siong7-te3 e5 eng5-kng.  20). Che si7 goa2 cheng5 ti7 Ka-pa-lou2 ho5-piN sou2 khoaN3-kiN3 I2-sek-liat8 Siong7-te3 e5 e7-bin7 e5 oah8-mih8; goa2 chai in si7 ki-lou7-peng.  21). Tak8-e5 u7 si3 e5 bin7, tak8-e5 u7 si3 e5 sit8; in e5 sit8-e7 u7 lang5 e5 chhiu2 e5 heng5-siong7.  22). Lun7-kau3 in e5 bin7 e5 heng5-siong7, chiu7-si7 goa2 cheng5 ti7 Ka-pa-lou2 ho5-piN sou2 khoaN3-kiN3 e5 bin7; in e5 khoan2-sit, in e5 sin-the2, long2 an2-ni; long2 tak8-e5 tit8-tit8 kiaN5--khi3.

[11]	Sin5 chiu7 ku2-khi2 goa2, toa3 goa2 kau3 Ia5-ho5-hoa e5 chhu3, ng3-tang e5 tang-mng5; khoaN3 ah, ti7 mng5 e5 mng5-khau2, u7 ji7-chap8-gou7 lang5; goa2 khoaN3-kiN3 in tiong-kan u7 peh-siN3 e5 kui3-chok8, Ap-sok e5 kiaN2 Nga2-sat-ni5, kap Pi2-na2-nga2 e5 kiaN2 Pi2-lah8-the5.  2). I ka7 goa2 kong2, Jin5-chu2 ah, che chiu7-si7 tou5-bou5 choe7-ok e5 lang5, the5-chhiong3 phaiN2-tai7 ti7 chit e5 siaN5-lai7.  3). In kong2, Khi2-chhu3 e5 ki5 iau2-be7 kau3, chit e5 siaN5 si7 tiaN2, goan2 si7 hit lai7-bin7 e5 bah.  4). Jin5-chu2 ah, in-ui7 an2-ni, li2 tioh8 soan-thoan5; tioh8 soan-thoan5 lai5 kong-kek in.  5). Ia5-ho5-hoa e5 sin5 lim5-kau3 goa2, tui3 goa2 kong2, Li2 tioh8 kong2, Ia5-ho5-hoa an2-ni kong2, I2-sek-liat8-ke ah, lin2 kong2 an2-ni, lin2 e5 sim sou2 siuN7, Goa2 chai lah.  6). Lin2 ti7 chit e5 siaN5-lai7 thai5-si2 choe7-choe7 lang5, hou7 sin-si moa2 koe-lou7.  7). Sou2-i2 Chu2 Ia5-ho5-hoa an2-ni kong2, Lin2 sou2 he7 ti7 chit e5 siaN5-lai7 e5 si2-lang5 chiu7-si7 bah; chit e5 siaN5 chiu7-si7 tiaN2; chong2-si7 lin2 beh tui3 hit tiong-kan siu7 toa3-chhut--khi3.  8). Lin2 kiaN to-kiam3, Goa2 beh hou7 to-kiam3 lim5-kau3 lin2; che si7 Chu2 Ia5-ho5-hoa kong2--e5.  9). Goa2 beh tui3 hit tiong-kan chhoa7 lin2 chhut-khi3, kau ti7 goa7-pang lang5 e5 chhiu2; koh beh ti7 lin2 tiong-kan kiaN5 sim2-phoaN3.  10). Lin2 beh to2 ti7 to-e7, Goa2 beh ti7 I2-sek-liat8 e5 kau-kai3 sim2-phoaN3 lin2; lin2 chiu7 chai Goa2 si7 Ia5-ho5-hoa.  11). Chit e5 siaN5 bo5 beh choe3 lin2 e5 tiaN2, lin2 iah8 bo5 beh choe3 hit tiong-kan e5 bah; Goa2 beh ti7 I2-sek-liat8 e5 kau-kai3 sim2-phoaN3 lin2.  12). Lin2 chiu7 chai Goa2 si7 Ia5-ho5-hoa, in-ui7 lin2 bo5 kiaN5 Goa2 e5 lut8-le7, iah8 bo5 sun7-than3 Goa2 e5 hoat-tou7; chiu7-si7 than3 lin2 si3-ui5 liat8-kok e5 hoat-tou7.  13). Goa2 tu2-a2 teh soan-thoan5 e5 si5, Pi2-na2-nga2 e5 kiaN2 Pi2-lah8-the5 si2--khi3.  Goa2 chiu7 phak ti7 toe7--nih, toa7-siaN kio3 kong2, HaiN7 ah! Chu2 Ia5-ho5-hoa ah, Li2 beh chiong I2-sek-liat8 e5 lang5 it-chin7 chau5-biat8 mah?
	14). Ia5-ho5-hoa e5 oe7 lim5-kau3 goa2 kong2,  15). Jin5-chu2 ah, Ia5-lou7-sat-leng2 khia7-khi2 e5 peh-siN3, tui3 li2 e5 hiaN-ti7, chiu7-si7 li2 e5 hiaN-ti7, li2 e5 chhin-lang5, kap I2-sek-liat8 choan5-ke, chiu7-si7 tui3 cheng3-lang5 kong2, Lin2 tioh8 li7-khui Ia5-ho5-hoa, in-ui7 chit e5 toe7 si7 hou7 goan2 choe3-giap8--e5.  16). Sou2-i2 li2 tioh8 kong2, Chu2 Ia5-ho5-hoa an2-ni kong2, Goa2 sui-jian5 chhian-soa2 in hng7-hng7, ti7 liat8-pang-tiong, si3-soaN3 in ti7 liat8-kok-tiong, Goa2 iau2 beh ti7 in sou2 kau3 e5 kok, chiam7-si5 choe3 in e5 seng3-sou2.  17). Sou2-i2 li2 tioh8 kong2, Chu2 Ia5-ho5-hoa an2-ni kong2, Goa2 beh tui3 chiah e5 peh-siN3-tiong chio-chip8 lin2, iah8 beh tui3 lin2 si3-soaN3 kau3 e5 liat8-kok-tiong chu7-chip8 lin2, koh beh chiong I2-sek-liat8 toe7 siuN2-su3 lin2.  18). In beh kau3 hia, iah8 beh tui3 in tiong-kan tu5-khi3 it-chhe3 kho2-ouN3 thang oan3-hun7 e5 mih8.  19). Goa2 beh hou7 in choan-it e5 sim, iah8 beh chiong sin e5 sin5 he7 ti7 lin2 e5 lai7-bin7; koh beh tui3 in e5 jiok8-the2-tiong tu5-khi3 hit-ho7 chhin-chhiuN7 chioh8 e5 sim, siuN2-su3 in hit-ho7 chhin-chhiuN7 bah e5 sim.  20). Hou7 in sun7-than3 Goa2 e5 lut8-le7, chun-siu2 Goa2 e5 hoat-tou7 lai5 kiaN5--i; in choe3 Goa2 e5 peh-siN3, Goa2 iah8 beh choe3 in e5 Siong7-te3.  21). Chong2-si7 sim than3 kho2-ouN3 thang iam3-chian7--e5 e5 sim hit-ho7 lang5, Goa2 beh chiau3 in sou2 kiaN5--e5 po3-eng3 ti7 in e5 thau5-khak-teng2; che si7 Chu2 Ia5-ho5-hoa kong2--e5.
	22). Hit-si5 ki-lou7-peng thi2-khui in e5 sit8, hiah e5 lun5 iah8 ti7 in e5 piN-thau5; ti7 in e5 teng2-bin7 u7 I2-sek-liat8 Siong7-te3 e5 eng5-kng.  23). Ia5-ho5-hoa e5 eng5-kng tui3 siaN5-tiong chiuN7--khi3, hioh ti7 siaN5-goa7 tang--si3 e5 soaN.  24). Sin5 ku2-khi2 goa2, ti7 iN7-siong7-tiong tui3 Siong7-te3 e5 sin5 toa3 goa2 kau3 Ka-lek8-ti2 siu7-liah8 e5 lang5 hia; goa2 sou2 khoaN3-kiN3 e5 iN7-siong7, chiu7 li7-khui goa2 chiuN7--khi3.  25). Goa2 chiu7 chiong Ia5-ho5-hoa sou2 chi2-si7 goa2 it-chhe3 e5 su7, long2 kong2 hou7 siu7-liah8 e5 lang5 thiaN.

[12]	Ia5-ho5-hoa e5 oe7 koh lim5-kau3 goa2 kong2,  2). Jin5-chu2 ah, li2 khia7-khi2 ti7 poe7-gek8 e5 ke-tiong; in u7 bak8-chiu thang khoaN3, iah8 m7-khoaN3; u7 hi7-khang thang thiaN, iah8 m7-thiaN; in-ui7 in si7 poe7-gek8 e5 ke.  3). Sou2-i2, jin5-chu2 ah, li2 tioh8 ui7 ka-ki7 pi7-pan7 siu7 chhian-soa2 eng3-iong7 e5 mih8-kiaN7; tng-thau5 peh8-jit8 ti7 in e5 bak8-chiu-cheng5 lai5 chhian-soa2; koh tioh8 tui3 li2 e5 sou2-chai7 tng in e5 bak8-chiu-cheng5 chhian-soa2 kau3 pat8-ui7; in sui-bong2 si7 poe7-gek8 e5 ke, kiam2-chhai2 tui3 an2-ni oe7 siuN7.  4). Li2 tioh8 tng-thau5 peh8-jit8, ti7 in e5 bak8-chiu-cheng5, toa3 li2 e5 mih8 chhut-khi3; chhin-chhiuN7 toa3 siu7 chhian-soa2 eng3-iong7 e5 mih8 chit8-iuN7; kau3 e5-hng, li2 tioh8 ti7 in e5 bak8-chiu-cheng5 ka-ki7 chhut-khi3, chhin-chhiuN7 siu7-liah8 e5 lang5 chhut-khi3 chit8-iuN7.  5). Li2 tioh8 ti7 in e5 bin7-cheng5, tui3 chhiuN5-piah iah-khang, tui3 hit khang toa3 mih8 chhut-khi3.  6). Kau3 jit8 am3, li2 tioh8 ti7 in e5 bak8-chiu-cheng5, pe7 ti7 keng-thau5 chhut-khi3; iah8 tioh8 ta3 li2 e5 bin7, kau3 bo5 khoaN3-kiN3 toe7; in-ui7 Goa2 eng7 li2 choe3 I2-sek-liat8-ke e5 tiau7-thau5.  7). Goa2 chiu7 chiau3 sou2 hoan-hu3--e5 khi3 kiaN5, tng-thau5 peh8-jit8 toa3 goa2 e5 mih8-kiaN7 chhut-khi3, chhin-chhiuN7 toa3 siu7 chhian-soa2 eng3-iong7 e5 mih8-kiaN7; jit8 beh am3, goa2 eng7 chhiu2 tui3 chhiuN5 iah khang; jit8 i2-keng am3, chiu7 tng in e5 bak8-chiu-cheng5 pe7 ti7 keng-thau5 toa3 chhut-khi3.  8). Ke3 cha2-khi2, Ia5-ho5-hoa e5 oe7 lim5-kau3 goa2 kong2,  9). Jin5-chu2 ah, I2-sek-liat8-ke, chiu7-si7 poe7-gek8 e5 ke, kiam2 m7-bat mng7 li2 kong2, Li2 choe3 sim2-mih8 ah?  10). Li2 tioh8 in3 in kong2, Chu2 Ia5-ho5-hoa an2-ni kong2, Chit e5 khe2-si7, koan-he7 Ia5-lou7-sat-leng2 e5 kun-ong5, i2-kip8 in tiong-kan I2-sek-liat8 e5 choan5-ke.  11). Li2 tioh8 kong2, Goa2 choe3 lin2 e5 tiau7-thau5; goa2 chaiN2-iuN7 kiaN5, in sou2 tu2-tioh8--e5 ia7 beh an2-ni; in beh siu7-liah8 siu7 chhian-soa2.  12). In tiong-kan e5 kun-ong5 ia7 beh ti7 jit8 am3 e5 si5, pe7 mih8 ti7 keng-thau5 toa3 chhut--khi3; in beh tui3 chhiuN5 iah khang, tui3 hit khang toa3 mih8 chhut--khi3; i beh kham3 i e5 bin7, in-ui7 bak8-chiu bo5 khoaN3-kiN3 toe7.  13). Goa2 beh tiuN Goa2 e5 lo5-bang7 ti7 i e5 teng2-bin7, i beh hou7 Goa2 e5 oah8-tauh tauh--tioh8; Goa2 beh toa3 i kau3 Pa-pi2-lun5, Ka-lek8-ti2 lang5 e5 toe7; i sui-jian5 si2 ti7-hia, ia7 boe7 khoaN3-kiN3 hit e5 toe7.  14). Chiu-ui5 it-chhe3 po2-hou7 i e5, kap i sou2 u7 e5 kun-tui7, Goa2 beh si3-soaN3 in ti7 si3-hng; ia7 beh puih8-to tui-jip in.  15). Goa2 hun-soaN3 in ti7 liat8-pang, si3-soaN3 in ti7 liat8-kok e5 si5, in chiu7 chai Goa2 si7 Ia5-ho5-hoa.  16). Chong2-si7 Goa2 beh lau5 in kui2-na7 lang5, thoat-li7 to-kiam3, ki-hng, un-ek8, hou7 in ti7 sou2 kau3 e5 tak8-kok-tiong, kong2-khi2 in kho2-ouN3 e5 su7; in chiu7 chai Goa2 si7 Ia5-ho5-hoa.
	17). Ia5-ho5-hoa e5 oe7 koh lim5-kau3 kong2,  18). Jin5-chu2 ah, li2 tioh8 ngiauh8-ngiauh8-chhoah lai5 chiah8 li2 e5 piaN2, tioh8 kiaN-hiaN5 chun2-chat lai5 lim li2 e5 chui2.  19). Li2 tioh8 tui3 chit e5 toe7-hng e5 peh-siN3 kong2, Chu2 Ia5-ho5-hoa lun7 Ia5-lou7-sat-leng2, kap I2-sek-liat8 toe7 khia7-khi2 e5 peh-siN3, an2-ni kong2, In chiah8 piaN2 tioh8 chun2-chat, lim chui2 tioh8 gong5-ngiah8, in-ui7 in tiong-kan khia7-khi2 e5 cheng3-lang5 sou2 kiaN5 kiong5-po7 e5 su7, chit e5 toe7 beh hong-hoe3 sit-loh8 i sou2-u7-e5.  20). U7 lang5 khia7-khi2 e5 siaN5 beh pha-hng; toe7 ia7 beh hong-hoe3; lin2 chiu7 chai Goa2 si7 Ia5-ho5-hoa.
	21). Ia5-ho5-hoa e5 oe7 koh lim5-kau3 goa2 kong2,  22). Jin5-chu2 ah, ti7 lin2 I2-sek-liat8 toe7, chaiN2-iuN7 u7 chit-ho7 siok8-gu2 kong2, Si5-jit8 ian5-chhian5, iN7-siong7 long2 bo5 eng3-giam7 ah?  23). Sou2-i2 li2 tioh8 ka7 in kong2, Chu2 Ia5-ho5-hoa an2-ni kong2, Goa2 beh hou7 chit e5 siok8-gu2 soah, I2-sek-liat8 tiong bo5 koh eng7 chit-e5 choe3 siok8-gu2; chong2-si7 li2 tioh8 ka7 in kong2, Si5-jit8 kun7--lah, tak8 e5 iN7-siong7 e5 eng3-giam7 ia7-si7 an2-ni.  24). I2-au7 ti7 I2-sek-liat8-ke e5 tiong-kan, tek-khak bo5 koh u7 hu-ke2 e5 iN7-siong7, sun7 jin5-i3 e5 pok-koa3.  25). In-ui7 Goa2 chiu7-si7 Ia5-ho5-hoa, Goa2 beh kong2, koh Goa2 sou2 kong2 e5 oe7, beh eng3-giam7, bo5 koh ian5-chhian5; lin2 chit e5 poe7-gek8 e5 ke ah, Goa2 beh ti7 lin2 oah8-teh e5 jit8 lai5 kong2, lai5 chiaN5--i; che si7 Chu2 Ia5-ho5-hoa kong2--e5.
	26). Ia5-ho5-hoa e5 oe7 koh lim5-kau3 goa2 kong2,  27). Jin5-chu2 ah, khoaN3 ah, I2-sek-liat8-ke e5 lang5 kong2, I sou2 khoaN3-kiN3 e5 iN7-siong7, si7 siok8 ti7 choe7-choe7 jit8-au7 e5 su7, sou2 kong2 e5 chham3-gu2, si7 chi2 kek8-hng7 e5 si5-ki5.  28). Sou2-i2 li2 tioh8 tui3 in kong2, Chu2 Ia5-ho5-hoa an2-ni kong2, Goa2 e5 oe7 bo5 chit8-ku3 u7 koh ian5-chhian5, Goa2 sou2 kong2 e5 oe7, tek-khak chiaN5--i; che si7 Chu2 Ia5-ho5-hoa kong2--e5.

[13]	Ia5-ho5-hoa e5 oe7 lim5-kau3 goa2 kong2,  2). Jin5-chu2 ah, li2 tioh8 soan-thoan5 lai5 kong-kek I2-sek-liat8-tiong hiah-e5 teh soan-thoan5 e5 sian-ti, ka7 hiah-e5 chiau3 i ka-ki7 e5 sim-i3 lai5 soan-thoan5--e5 kong2, Lin2 tioh8 thiaN Ia5-ho5-hoa e5 oe7.  3). Chu2 Ia5-ho5-hoa an2-ni kong2, Hiah-e5 gong7 e5 sian-ti, in u7 chai-e7 ah, in than3 ka-ki7 e5 sim-sin5 lai5 kiaN5, peng7-bo5 khoaN3-kiN3 chit8-hang7.  4). I2-sek-liat8 ah, li2 e5 sian-ti chhin-chhiuN7 pha-hng e5 sou2-chai7 e5 hou5-li5.  5). Lin2 be7-bat chiuN7-kau3 phoa3-khiah e5 sou2-chai7, iah8 be7-bat ui7-tioh8 I2-sek-liat8-ke ui5 chit8 e5 chhiuN5; thang ti7 Ia5-ho5-hoa e5 jit8, chian3-tin7 khia7-oe7-tiau5.  6). In sou2 khoaN3-kiN3--e5 si7 hu-ke2, si7 peh8-chhat8 e5 chiam-pok; in kong2, Che si7 Ia5-ho5-hoa kong2--e5, ki5-sit8 Ia5-ho5-hoa bo5-iaN2 chhe--in, in iau2 teh ng3-bang7 hit e5 oe7 oe7 eng3-giam7.  7). Lin2 kiam2-m7-si7 khoaN3-kiN3 hu-ke2 e5 iN7-siong7 mah? kiam2-m7-si7 kong2 peh8-chhat8 e5 chiam-pok mah? lin2 kong2, Che si7 Ia5-ho5-hoa kong2--e5, ki5-sit8 Goa2 bo5 chhe in kong2.
	8). Sou2-i2 Chu2 Ia5-ho5-hoa an2-ni kong2, In-ui7 lin2 sou2 kong2-e5 si7 hu-ke2, sou2 khoaN3--e5 si7 peh8-chhat8; khoaN3 ah, in-ui7 an2-ni Goa2 kap lin2 hoan2-tui3; che si7 Chu2 Ia5-ho5-hoa kong2--e5.  9). Goa2 e5 chhiu2 beh kong-kek hiah e5 khoaN3-kiN3 hu-ke2, eng7 peh8-chhat8 chiam-pok e5 sian-ti; in tek-khak bo5 siok8 ti7 Goa2 e5 peh-siN3 e5 hoe7-tiong, bo5 ki3 ti7 I2-sek-liat8 ke e5 lang5-mia5-phou7; iah8 boe7 thang chin3-jip8 I2-sek-liat8 toe7; lin2 chiu7 chai Goa2 si7 Chu2 Ia5-ho5-hoa.  10). In-ui7 in iu2-hek8 Goa2 e5 peh-siN3 kong2, Peng5-an, ki5-sit8 bo5-u7 peng5-an; chiu7-si7 chhin-chhiuN7 lang5 khi2 chhiuN5-piah, in ka7 i chheng2 he-chui2.  11). Sou2-i2 li2 tioh8 tui3 hiah-e5 chheng2 he-chui2 e5 lang5 kong2, ChhiuN5 beh to2-hoai7, beh u7 tiong3-chui2 e5 toa7-hou7; toa7-phauh8 ah, lin2 tioh8 loh8--lai5, koh beh u7 toa7-hong chhe-lih8--i.  12). KhoaN3 ah, chhiuN5 to2 liau2-au7, lang5 kiam2 bo5 beh tui3 lin2 kong2, Lin2 sou2 chheng2 e5 he-chui2, taN ti7 toh-loh8?  13). Sou2-i2 Chu2 Ia5-ho5-hoa an2-ni kong2, Goa2 beh ti7 Goa2 e5 toa7 siu7-khi3, eng7 kong5-hong thiah-lih8--i, ti7 Goa2 e5 siu7-khi3 beh u7 tiong3-chui2 e5 toa7-hou7, ia7 ti7 Goa2 e5 toa7 siu7-khi3 beh loh8 toa7-phauh8 lai5 hui2-biat8--i.  14). Goa2 beh an2-ni thiah-hui2 lin2 chheng2 he-chui2 e5 chhiuN5, thiah kau3 piN5-toe7; ti3-kau3 chhiuN5-ki lou7-hian7, chhiuN5 beh to2-hoai7; lin2 iah8 beh biat8-bo5 ti7 hit tiong-kan; lin2 chiu7 chai Goa2 si7 Ia5-ho5-hoa.  15). Goa2 beh an2-ni chiaN5 Goa2 e5 toa7 siu7-khi3 ti7 hit e5 chhiuN5, kap chheng2 he-chui2 e5 lang5; iah8 beh tui3 lin2 kong2, ChhiuN5 bo5--khi3 lah, chheng2 he-chui2 e5 lang5 iah8 bo5--khi3 lah.  16). Che chiu7-si7 I2-sek-liat8 e5 sian-ti, in ki2 Ia5-lou7-sat-leng2 lai5 soan-thoan5; ui7-tioh8 i khoaN3-kiN3 peng5-an e5 iN7-siong7, ki5-sit8 bo5-u7 peng5-an; che si7 Chu2 Ia5-ho5-hoa kong2--e5.
	17). Jin5-chu2 ah, li2 tioh8 bin7 tit8-tit8 ng3 li2 e5 peh-siN3 e5 hu7-lu2, chiu7-si7 chiau3 i e5 sim-i3 lai5 soan-thoan5--e5;  18). li2 tioh8 soan-thoan5 lai5 kong-kek--i, kong2, Chu2 Ia5-ho5-hoa an2-ni kong2, Chiah e5 hu7-lu2 u7 chai-e7 ah, in ka7 cheng3-lang5 e5 chhiu2-khiau pang5 kho3-tiam7, ka7 tak8 teng2-ho7 sin-chhai5 e5 lang5 choe3 ta3 thau5-khak e5 phe3, lai5 chhiuN2 lang5 e5 sin5-hun5! chong2-bo5 lin2 beh chhiuN2 Goa2 e5 peh-siN3 e5 sin5-hun5, ui7 li7-ek ka-ki7 kiu3 oah8 sin5-hun5 mah?  19). Lin2 ui7-tioh8 kui2-na7 pe2 toa7-beh8, kui2-na7 te3 piaN2, ti7 Goa2 e5 peh-siN3-tiong siat-tok8 Goa2, tui3 Goa2 hiah e5 ai3 thiaN peh8-chhat8-oe7 e5 peh-siN3, lai5 kong2 peh8-chhat8, hai7-si2 hiah-e5 m7 eng-kai si2 e5 sin5-hun5, iah8 hou7 m7-eng-kai oah8 e5 sin5-hun5 oah8.  20). Sou2-i2 Chu2 Ia5-ho5-hoa an2-ni kong2, KhoaN3 ah, Goa2 hoan2-tui3 lin2 e5 kho3-tiam7, chiu7-si7 lin2 sou2 eng7 lai5 chhiuN2 sin5-hun5 hou7 i pe--khi3-e5; Goa2 beh tui3 lin2 e5 chhiu2 thiah--khi2-lai5; Goa2 beh thau2-pang3 hiah e5 sin5-hun5, chiu7-si7 lin2 sou2 chhiuN2 e5 sin5-hun5, lai5 hou7 in pe--khi3 e5.  21). Goa2 iah8 beh thiah-lih8 lin2 hiah e5 phe3, kiu3 Goa2 e5 peh-siN3 thoat-li7 lin2 e5 chhiu2, bo5 koh siu7 chhiuN2 ti7 lin2 e5 chhiu2-lai7; lin2 chiu7 chai Goa2 si7 Ia5-ho5-hoa.  22). In-ui7 hit ho7 gi7-lang5, Goa2 bo5 hou7 i siong-sim, lin2 eng7 peh8-chhat8 oe7 hou7 i siong-sim; koh lin2 kian-kou3 phaiN2 lang5 e5 chhiu2, hou7 i bo5 oat8-thau5 li7-khui i e5 phaiN2-lou7, lai5 tit-tioh8 oah8.  23). Sou2-i2 lin2 boe7 thang koh khoaN3-kiN3 hu-ke2, iah8 boe7 thang koh chiam-pok.  Goa2 beh kiu3 Goa2 e5 peh-siN3 thoat-li7 lin2 e5 chhiu2; lin2 chiu7 chai Goa2 si7 Ia5-ho5-hoa.

[14]	U7 kui2-na7 e5 I2-sek-liat8 e5 tiong2-lo2 lai5 goa2 chia, che7 ti7 goa2 e5 bin7-cheng5.  2). Ia5-ho5-hoa e5 oe7 chiu7 lim5-kau3 goa2 kong2,  3). Jin5-chu2 ah, chiah e5 lang5 i2-keng chiong in e5 ngou2-siong7 chiap-lap8 ti7 in e5 sim, koh he7 ti3-kau3 hoan7-choe7 e5 that-gai7 ti7 ka-ki7 e5 bin7-cheng5.  Goa2 kiam2 beh hou7 i mng7 mah?  4). Sou2-i2 li2 tioh8 tui3 in kong2, Chu2 Ia5-ho5-hoa an2-ni kong2, I2-sek-liat8-ke e5 tiong-kan kiN3-na7 chiap-lap8 i e5 ngou2-siong7 ti7 i e5 sim-lai7 e5 lang5, koh he7 ti3-kau3 hoan7-choe7 that-gai7 ti7 i ka-ki7 e5 bin7-cheng5, koh lai5 chiu7-kun7 sian-ti--e5, Goa2 Ia5-ho5-hoa ti7 i sou2 kiu5 e5 su7, beh chiau3 i e5 choe7-choe7 ngou2-siong7 lai5 in3-tap i;  5). ti3-kau3 Goa2 thang hou7 I2-sek-liat8-ke sim-lai7 ka-ki7 chek-pi7, in-ui7 in long2 ui7-tioh8 in e5 ngou2-siong7 kap Goa2 chhiN-sou.  6). Sou2-i2 li2 tioh8 ka7 I2-sek-liat8-ke kong2, Chu2 Ia5-ho5-hoa an2-ni kong2, Tioh8 hoe5-thau5, oat8-tng2 li7-khui lin2 e5 ngou2-siong7, oat8-tng2 bin7, boh8-tit than3 lin2 it-chhe3 kho2-ouN3 e5 su7.  7). In-ui7 I2-sek-liat8-ke e5 lang5, a2-si7 ti7 I2-sek-liat8 tiong kia3-kha e5 chhut-goa7 lang5, kiN3-na7 kap Goa2 keh-tng7, chiap-lap8 i e5 ngou2-siong7 ti7 i e5 sim-lai7, koh he7 ti3-kau3 hoan7-choe7 e5 that-gai7 ti7 i ka-ki7 e5 bin7-cheng5, koh lai5 chiu7-kun7 sian-ti, beh ui7 ka-ki7 e5 su7 lai5 mng7 Goa2--e5, Goa2 Ia5-ho5-hoa beh pun2-sin in3-tap i.  8). Goa2 beh ng3 hit-ho7 lang5 piN3-bin7, hou7 i choe3 lang5 e5 kam3-kai3, choe3 oe7-piN3, hou7 lang5 gong5-ngiah8; iah8 beh tui3 Goa2 e5 peh-siN3-tiong chian2-tu5 i; lin2 chiu7 chai Goa2 si7 Ia5-ho5-hoa.  9). Sian-ti na7 be5-hek8 lai5 kong2 chit8 ku3 oe7, chiu7-si7 Goa2 Ia5-ho5-hoa be5-hek8 hit e5 sian-ti; Goa2 iah8 beh chhun-chhiu2 kong-kek i; chiong i tui3 Goa2 e5 peh-siN3 I2-sek-liat8-tiong tu5-biat8.  10). In beh tam-tng ka-ki7 e5 choe7-koa3, sian-ti e5 choe7-koa3, kap kiu5-mng7 i e5 lang5 e5 choe7-koa3, long2 si7 chit8-iuN7.  11). Thang hou7 I2-sek-liat8-ke bo5 koh kiaN5 be5-lou7 li7-khui Goa2, bo5 koh in-ui7 tak8-iuN7 e5 choe7-koa3 phah la5-sam5 ka-ki7; tok8-tok8 beh choe3 Goa2 e5 peh-siN3, Goa2 choe3 in e5 Siong7-te3; che si7 Chu2 Ia5-ho5-hoa kong2--e5.
	12). Ia5-ho5-hoa e5 oe7 lim5-kau3 goa2 kong2,  13). Jin5-chu2 ah, na7 u7 kok tui3 in e5 poe7-gek8 lai5 tek-choe7 Goa2, Goa2 iah8 chhun-chhiu2 kong-kek i, toan7-choat8 i sou2 oa2-kho3 e5 bi2-niu5, hou7 ki-hng lim5-kau3 i, tui3 in tiong-kan chian2-tu5 lang5 kap cheng-siN,  14). ki5-tiong sui-jian5 u7 Na2-a, Tan7-i2-li2, Iok-pek, chi2 saN-lang5; in chi2-u7 oe7 in-ui7 in e5 gi7 lai5 kiu3 ka-ki7 e5 siN3-mia7 na7-tiaN7; che si7 Chu2 Ia5-ho5-hoa kong2--e5.  15). Goa2 na7 hou7 ok-siu3 keng-ke3 hit e5 toe7 lai5 sun2-hoai7, hou7 hit sou2-chai7 hong-hoe3; in-ui7 chiah e5 siu3 e5 ian5-kou3, ti3-kau3 bo5 lang5 tui3 hia keng-ke3,  16). sui-jian5 u7 chi2 saN-lang5 ti7 in tiong-kan, Chu2 Ia5-ho5-hoa kong2, Goa2 ki2 Goa2 e5 eng2-oah8 lai5 chiu3-choa7, in boe7 kiu3 in e5 kiaN2 cha-bou2-kiaN2, chi2-u7 in pun2-sin tit-tioh8 kiu3 na7-tiaN7, toe7-hng iu5-goan5 hong-hoe3.  17). A2-si7 Goa2 hou7 to-kiam3 lim5-kau3 hit e5 toe7-hng kong2, To-kiam3 ah, li2 tioh8 keng-ke3 hit e5 toe7-hng, ti3-kau3 Goa2 tui3 in tiong-kan chian2-tu5 lang5 kap cheng-siN,  18). sui-jian5 u7 chi2 saN-lang5 ti7 in tiong-kan, Chu2 Ia5-ho5-hoa kong2, Goa2 ki2 Goa2 e5 eng2-oah8 lai5 chiu3-choa7, in boe7 kiu3 in e5 kiaN2 cha-bou2-kiaN2, chi2-u7 in pun2-sin tit-tioh8 kiu3 na7-tiaN7.  19). A2-si7 Goa2 hou7 un-ek8 liu5-heng5 hit e5 toe7-hng, hou7 Goa2 piaN3-chhut biat8 mia7 e5 toa7 siu7-khi3 ti7 in e5 teng2-bin7, thang tui3 in tiong-kan chian2-tu5 lang5 kap cheng-siN,  20). sui-jian5 u7 Na2-a, Tan7-i2-li2, Iok-pek ti7 in tiong-kan, Chu2 Ia5-ho5-hoa kong2, Goa2 chi2 Goa2 e5 eng2-oah8 lai5 chiu3-choa7, in boe7 kiu3 in e5 kiaN2 cha-bou2-kiaN2, chi2-u7 oe7 in-ui7 in e5 gi7 lai5 kiu3 ka-ki7 e5 siN3-mia7 na7-tiaN7.  21). Chu2 Ia5-ho5-hoa an2-ni kong2, Ho5-hong3 Goa2 chiong Goa2 si3-hang7 e5 toa7 chai-e7, chiu7-si7 to-kiam3, ki-hng, ok-siu3, un-ek8, kang3-loh8 ti7 Ia5-lou7-sat-leng2, tui3 hit tiong-kan chian2-tu5 lang5 kap cheng-siN, kiam2-m7-si7 koh-khah boe7 kiu3--tit mah?  22). KhoaN3 ah, beh u7 sou2 chhun e5 lang5 lau5-teh, chiu7-si7 siu7 liah8--chhut-lai5 e5 kiaN2 cha-bou2-kiaN2, khoaN3 ah, in beh chhut-lai5 kau3 lin2 chia, lin2 beh khoaN3 in e5 sou2 kiaN5 sou2 choe3, chiu7 lin2 lun7-kau3 Goa2 sou2 kang3-loh8 ti7 Ia5-lou7-sat-leng2 e5 chai-e7, chiu7-si7 Goa2 it-chhe3 kang3-loh8 ti7 in teng2-bin7 e5, beh tit-tioh8 an-ui3.  23). Lin2 khoaN3 in sou2 kiaN5 sou2 choe3--e5, beh siu7 an-ui3; chiu7 chai Goa2 ti7 Ia5-lou7-sat-leng2 sou2 kiaN5--e5, m7-si7 bo5 ian5-kou3; che si7 Chu2 Ia5-ho5-hoa kong2--e5.

[15]	Ia5-ho5-hoa e5 oe7 lim5-kau3 goa2 kong2,  2). Jin5-chu2 ah, phu5-to5-chhiu7 chiu7-si7 chhiu7-na5-lai7 chhiu7-bak8-tiong e5 chit8-ki, i pi2 tak8-ho7 chhiu7 u7 sim2-mih8 khah-iaN5?  3). Kiam2 oe7 thang tui3 i chhu2 chha5-liau7 choe3 sim2-mih8 lou7-eng7? a2-si7 thang eng7 i choe3 khit8-a2 lai5 tiau3 sim2-mih8 khi3-ku7 mah?  4). KhoaN3 ah, si7 hiat ti7 he2--nih choe3 he2-chha5, siang-thau5 i2-keng hou7 he2 sio-liau2, tiong-ng iah8 siu7-sio, iau2 u7 sim2-mih8 lou7-eng7 ah?  5). KhoaN3 ah, ho2-ho2 e5 si5, siong7-chhiaN2 m7-hap8 sim2-mih8 lou7-eng7, ho5-hong3 hou7 he2 sio, i2-keng phaiN2--khi3, iau2 oe7 hap8 sim2-mih8 lou7-eng7 ah?  6). Sou2-i2 Chu2 Ia5-ho5-hoa an2-ni kong2, Chhin-chhiuN7 chhiu7-na5-lai7 chiah e5 chhiu7-tiong e5 phu5-to5, Goa2 sou2 kau-hu3 ti7 he2-tiong choe3 he2-chha5--e5, Goa2 iah8 beh chiau3 an2-ni khoan2-thai7 Ia5-lou7-sat-leng2 khia7-khi2 e5 peh-siN3.  7). Goa2 beh tui3 in piN3-bin7; in tui3 he2-tiong chhut-lai5, chong2-si7 he2 beh sio-biat8 in.  Goa2 tui3 in piN3-bin7 e5 si5, lin2 chiu7 chai Goa2 si7 Ia5-ho5-hoa.  8). Goa2 beh hou7 chit sou2-chai7 hong-hoe3, in-ui7 in kiaN5 tai7-chi3 lai5 hoan7-choe7; che si7 Chu2 Ia5-ho5-hoa kong2--e5.

[16]	Ia5-ho5-hoa e5 oe7 koh lim5-kau3 goa2 kong2,  2). Jin5-chu2 ah, li2 tioh8 hou7 Ia5-lou7-sat-leng2 chai i hiah e5 kho2-ouN3 e5 su7,  3). kong2, Chu2 Ia5-ho5-hoa tui3 Ia5-lou7-sat-leng2 an2-ni kong2, Li2 e5 pun2-goan5, li2 e5 chhut-si3, si7 ti7 Ka-lam5 toe7; A-mou5-li7 lang5 si7 li2 e5 lau7-pe7, li2 e5 lau7-bu2 si7 Hek-lang5.  4). Lun7-kau3 li2 chhut-si3 e5 keng2-hong2, tng li2 chhut-si3 e5 jit8 bo5 ka7 li2 tng2-chai5; ia7 bo5 eng7 chui2 ka7 li2 soe2 hou7 li2 chheng-khi3; long2 bo5 ka7 li2 sam2 iam5, iah8 bo5 eng7 pou3 ka7 li2 pau.  5). Bo5 lang5 khoaN3-kou3 li2, ka7 li2 choe3 chiah e5 su7, lin5-bin2 li2; li2 chhut-si3 e5 jit8 hiat ti7 chhan5-ia2, si7 in-ui7 li2 hou7 lang5 iam3-ouN3.  6). Goa2 tui3 li2 hia ke3, khoaN3-kiN3 li2 ko7 ti7 li2 e5 huih-lai7, chiu7 tui3 li2 kong2, Li2 sui-jian5 ti7 li2 e5 huih-tiong, iau2-ku2 thang oah8; Goa2 sit8-chai7 tui3 li2 kong2, Li2 sui-jian5 ti7 li2 e5 huih-tiong, iau2-ku2 thang oah8.  7). Goa2 hou7 li2 tiong2-seng5, chhin-chhiuN7 chhan5--nih sou2 hoat-siN--e5, koh li2 chiam7-chiam7 chiaN5-choe3 toa7-lang5, bin7-mau7 chheng-siu3, lin phong3, thau5-mng5 tng5; chong2-si7 li2 iu5-goan5 chhiah-sin lou7-the2.  8). Goa2 tui3 li2 hia ke3, khoaN3-kiN3 li2; khoaN3 ah, hit-si5 si7 li2 heng-khi2 ai3-cheng5 e5 si5; Goa2 chiu7 eng7 saN-a2-ku kham3 li2, jia li2 e5 thng3-theh-theh; koh tui3 li2 chiu3-choa7, kap li2 kiat-iok; li2 chiu7 siok8 ti7 Goa2; che si7 Chu2 Ia5-ho5-hoa kong2--e5.  9). Hit-si5 Goa2 eng7 chui2 soe2 li2, soe2 chheng-khi3 li2 sin-the2 e5 huih, koh eng7 iu5 boah li2.  10). Goa2 hou7 li2 chheng7 siu3-hoe e5 saN, iah8 hou7 li2 chheng7 hai2-kau2 phe5 e5 oe5, iah8 eng7 iu3-toe7-pou3 hou7 li2 ha5-io; koh eng7 tiu5-toan7 choe3-saN hou7 li2 moa.  11). Goa2 eng7 chng-thaN7 e5 mih8 chng-thaN7 li2; eng7 chhiu2-khoan5 koa3 ti7 li2 e5 chhiu2, eng7 kim-lian7-a2 koa3 ti7 li2 e5 am7-kun2.  12). Goa2 iah8 eng7 khoan5 khoa3 ti7 li2 e5 phiN7; eng7 hi7-kau koa3 ti7 li2 e5 hi7-a2, eng7 sui2 e5 bo7 ti3 ti7 li2 e5 thau5-khak.  13). An2-ni, li2 chiu7 u7 kim-gun5 e5 chng-thaN7; sou2 chheng7--e5 si7 iu3-toe7-pou3, kap tiu5-toan7, kap siu3-hoe e5 saN; sou2 chiah8-e5 si7 iu3-iu3 e5 mi7, phang e5 bit8, kap iu5; li2 iah8 kek8-ki5 sui2, hoat-tat8 kau3 ong5-hou7 e5 chun-kui3.  14). Li2 sui2 e5 mia5-siaN thoan5 ti7 liat8-kok-tiong; si7 tui3 li2 e5 sui2 oan5-choan5, in-ui7 Goa2 u7 eng7 Goa2 e5 eng5-kng hou7 li2; che si7 Chu2 Ia5-ho5-hoa kong2--e5.
	15). Tok8-tok8 li2 oa2-kho3 ka-ki7 e5 sui2, koh in-ui7 li2 e5 mia5-siaN, chiu7 kiaN5 im5-loan7; li2 hong3-chhiong3 im5-iok8, hou7 ke3-lou7 lang5 chhut-chai7 i e5 i3-su3 lai5 kiaN5.  16). Koh eng7 li2 e5 saN, chng-thaN7 koaiN5 e5 sou2-chai7, ngou2-sek long2 chiau5-pi7; ti7 hit teng2-bin7 kiaN5 im5-loan7; chit ho7 su7 bo5 beh lai5, iah8 bo5 koh u7.  17). Li2 iah8 chhu2 Goa2 sou2 hou7 li2 kim-gun5 sui2 e5 po2-khi3; ui7-tioh8 ka-ki7 choe3 lang5 e5 siong7, kap i kiaN5-im5.  18). Koh eng7 li2 siu3-hoe e5 saN ka7 i moa, iah8 eng7 Goa2 e5 ko-iu5, Goa2 e5 hiuN-liau7, pai5 ti7 i e5 bin7-cheng5.  19). Koh Goa2 sou2 siuN2-su3 li2 e5 chiah8-mih8, iu3-mi7, kap iu5 kap bit8, Goa2 sou2 eng7 lai5 iuN2-chhi7 li2--e5, li2 chiu7 eng7--i, pai5 ti7 in e5 bin7-cheng5, lai5 choe3 phang-bi7, sit8-chai7 u7 an2-ni; che si7 Chu2 Ia5-ho5-hoa kong2--e5.  20). Koh li2 eng7 li2 e5 kiaN2 , li2 e5 cha-bou2-kiaN2, chiu7-si7 li2 sou2 ka7 Goa2 siN--e5, lai5 hian3 hou7 in chiah8; li2 kiaN5 chiah e5 im5-loan7, kiam2 si7 sio2-khoa2 su7?  21). li2 keng2-jian5 koh thai5-si2 Goa2 chiah e5 kiaN2 lai5 kau-hu3 i, hou7 in keng-ke3 he2 lai5 kui ti7 i?  22). Li2 kiaN5 chiah-e5 it-chhe3 kho2-ouN3 kap im5-loan7 e5 su7 long2 bo5 siuN7-tioh8 li2 soe3-han3 chhiah-sin lou7-the2, ko7 ti7 li2 huih-tiong e5 jit8.  23). Chu2 Ia5-ho5-hoa kong2, Li2 u7 chai-e7 ah, u7 chai-e7 ah;  24). li2 kiaN5 che it-chhe3 phaiN2-tai7 i2-au7, koh ui7 ka-ki7 khi2 hoe-lau5, ti7 tak8 tiau5 koe-lou7 khi2 koaiN5-tai5.  25). Li2 ti7 it-chhe3 koe-lou7-khau2 khi2 koaiN5-tai5, hou7 li2 e5 sui2 pian3 choe3 kho2-ouN3--e5; koh kap it-chhe3 ke3-lou7--e5 choe7-choe7 kiaN5 im5-loan7.  26). Li2 iah8 kap li2 keh-piah kok, hong3-chhiong3 cheng5-iok8 e5 Ai-kip8 lang5 kiaN5-im5, ke-thiN li2 e5 im5-loan7, jia2 Goa2 siu7-khi3.  27). KhoaN3 ah, Goa2 chhun-chhut Goa2 e5 chhiu2 kong-kek li2; kiam2-chio2 li2 eng3-iong7 e5 mih8; koh chiong li2 kau hou7 oan3-hun7 li2 e5 Hui-li7-su7 hiah e5 cha-bou2-gin2-a2, hou7 in chhut-chai7 i3-su3 khoan2-thai7 li2; in khoaN3-kiN3 li2 kiaN5 phaiN2, lai5 kian3-siau3.  28). Li2 in-ui7 houN3-sek put-ti-chiok, koh kap A-sut8 lang5 kiaN5-im5; kap in kiaN5-im5 liau2-au7, iu5-goan5 bo5 moa2-i3.  29). Li2 koh ti7 Ka-lam5 toe7 kau3 Ka-lek8-ti2 kiaN5 choe7-choe7 im5-loan7, iau2-ku2 bo5 moa2-i3.  30). Chu2 Ia5-ho5-hoa kong2, Li2 kiaN5 che it-chhe3 e5 su7, si7 pa3-seng3 im5-hu7 e5 sou2 kiaN5, kho2-kian3 li2 e5 sim si7 joa7 loan2-jiok8.  31). In-ui7 li2 ti7 it-chhe3 koe-lou7-khau2 khi2 hoe-lau5, ti7 tak8 tiau5 koe-lou7 khi2 koaiN5-tai5; in-ui7 li2 bo5 chhin-chhiuN7 pat8 e5 chhiong-ki, m7-tih8 chiN5.  32). Goa7! Li2 chit e5 kiaN5-im5 e5 bou2 ah, beh tih8 pat8-lang5 lai5 thoe3 tiong7-hu!  33). Lang5 si7 eng7 mih8 sang3 chhiong-ki, li2 hoan2-tng2 eng7 mih8 sang3 li2 siong-ho2 e5 lang5, chhiaN2 in tui3 si3-ui5 lai5 kap li2 kiaN5-im5.  34). Li2 e5 kiaN5-im5 kap pat8 e5 hu7-jin5-lang5 tui3-hoan2; in-ui7 m7-si7 lang5 chhe7 li2 kiaN5-im5, si7 li2 eng7 mih8 sang3 lang5, m7-si7 lang5 sang3 li2; sou2-i2 li2 kap pat8-e5 hu7-jin5-lang5 tui3-hoan2.
	35). In-ui7 an2-ni, li2 chit e5 chhiong-ki ah, tioh8 thiaN Ia5-ho5-hoa e5 oe7;  36). Chu2 Ia5-ho5-hoa an2-ni kong2, In-ui7 li2 piaN3-chhut li2 e5 u3-oe3; li2 kap li2 sou2 siong-ho2--e5 thng3-theh-theh kiaN5-im5; koh in-ui7 li2 sou2 pai3 it-chhe3 kho2-ouN3 e5 ngou2-siong7, koh ui7-tioh8 sou2 lau5 li2 chiah e5 kiaN2 e5 huih, chiu7-si7 li2 sou2 hian3 hou7 in--e5;  37). khoaN3 ah, in-ui7 an2-ni, Goa2 beh chu7-chip8 li2 it-chhe3 siong-ho2--e5, chiu7-si7 li2 bat kap i ian3-lok8--e5, kap li2 it-chhe3 sou2 thiaN3--e5, li2 it-chhe3 sou2 oan3-hun7-e5, Goa2 beh tui3 si3-ui5 chu7-chip8 lai5 kong-kek li2, iah8 beh tui3 in lou7-chhut li2 e5 thng3-theh, hou7 in khoaN3 li2 e5 thng3-theh.  38). Goa2 iah8 beh sim2-phoaN3 li2, chhin-chhiuN7 sim2-phoaN3 kiaN5-im5 kap thai5-lang5 e5 hu7-jin5-lang5 chit8-iuN7; Goa2 beh eng7 toa7 siu7-khi3 tou3-khi7, hou7 li2 lau5-huih.  39). Goa2 koh beh chiong li2 kau ti7 in e5 chhiu2, in beh thiah-hui2 li2 e5 hoe-lau5, hui2-hoai7 li2 e5 koaiN5-tai5, thng3 li2 e5 saN, chhiuN2 li2 sui2 e5 po2-khi3; lau5 li2 chhiah-sin lou7-the2.  40). In ia7 beh chhoa7 choe7-choe7 lang5 khi2--lai5 kong-kek li2, eng7 chioh8-thau5 tim3-si2 li2, eng7 to-kiam3 chhak8-thau3 li2.  41). Eng7 he2 sio li2 e5 chhu3-theh8, ti7 choe7-choe7 hu7-jin5-lang5 e5 bin7-cheng5 sim2-phoaN3 li2; Goa2 tek-khak hou7 li2 bo5 koh kiaN5-im5, iah8 bo5 koh sang3 lang5 mih8.  42). An2-ni, Goa2 ng3 li2 e5 toa7 siu7-khi3 beh soah, Goa2 e5 tou3-khi7 iah8 beh li7-khui li2; Goa2 beh an-cheng7 bo5 koh siu7-khi3.  43). In-ui7 li2 boe7-ki3-tit li2 soe3-han3 e5 jit8, ti7 che it-chhe3 e5 su7 lai5 kek Goa2; sou2-i2 Goa2 beh chiau3 li2 sou2 kiaN5--e5, po3-eng3 ti7 li2 e5 thau5-khak-teng2; hou7 li2 bo5 koh kiaN5-im5, ke-thiN ti7 li2 it-chhe3 kho2-ouN3 e5 su7; che si7 Chu2 Ia5-ho5-hoa kong2--e5.
	44). KhoaN3 ah, kiN3-na7 kong2 siok8-gu2--e5, beh eng7 siok8-gu2 thoe2-thak li2, kong2, Lau7-bu2 an2-ni, cha-bou2-kiaN2 ia7 si7 an2-ni.  45). Li2 chin-chiaN3 si7 lin2 lau7-bu2 e5 cha-bou2-kiaN2, iam3-chian7 i e5 tiong7-hu kap kiaN2-ji5; li2 chin-chiaN3 si7 lin2 chi2-be7 e5 chi2-be7, iam3-chian7 in e5 tiong7-hu kap kiaN2-ji5; lin2 lau7-bu2 si7 Hek lang5, lin2 lau7-pe7 si7 A-mou5-li7 lang5.  46). Li2 e5 toa7-chi2 si7 Sat-ma2-li7-a, i kap i e5 cheng3 cha-bou2-kiaN2 tiam3 ti7 li2 e5 to3-peng5; li2 e5 sio2-be7 si7 Sou2-to-ma2, i kap i e5 cheng3 cha-bou2-kiaN2 tiam3 ti7 li2 e5 chiaN3-peng5.  47). Li2 bo5 oh8 in e5 sou2-kiaN5, iah8 bo5 chiau3 in kho2-ouN3 e5 su7 khi3 choe3; li2 liah8 choe3 sio2-khoa2 su7, li2 it-chhe3 sou2-kiaN5-e5, pi2 in khah-chhau3.  48). Chu2 Ia5-ho5-hoa kong2, Goa2 ki2 Goa2 e5 eng2-oah8 lai5 chiu3-choa7; li2 e5 sio2-be7 Sou2-to-ma2, kap i cheng3 cha-bou2-kiaN2, be7 u7 kiaN5 li2 kap li2 cheng3 cha-bou2-kiaN2 sou2 kiaN5 e5 su7.  49). KhoaN3 ah, li2 e5 sio2-be7 Sou2-to-ma2 e5 choe7 si7 chit-khoan2; i kap i e5 cheng3 cha-bou2-kiaN2, sim-chi3 kiau-ngou7, bi2-niu5 pa2-chiok, hiong2-siu7 an-iat8; long2 bo5 hu5-chou7 khun3-khou2 kap song3-hiong lang5 e5 chhiu2.  50). In chu7-ko, ti7 Goa2 e5 bin7-cheng5 kiaN5 kho2-ouN3 e5 su7, Goa2 khoaN3-liau2 chiu7 chiong in tu5--khi3.  51). Sat-ma2-li7-a sou2 hoan7 e5 choe7 bo5 li2 e5 chit8-poaN3; li2 ke-thiN kho2-ouN3 e5 su7 pi2 in khah-choe7, koh tui3 li2 sou2 kiaN5 it-chhe3 kho2-ouN3 e5 su7, hou7 li2 e5 chi2-be7 hian2-beng5 si7 gi7.  52). Li2 ki3-jian5 toan3-teng7 li2 e5 chi2-be7 choe3-gi7, chiu7 tioh8 tam-tng li2 ka-ki7 e5 leng5-jiok8; in-ui7 li2 sou2 hoan7 e5 choe7 pi2 in khah kho2-ouN3, in chiu7 pi2 li2 khah gi7; li2 i2-keng hou7 li2 e5 chi2-be7 hian2-beng5 si7 gi7, li2 chiu7 tioh8 kian3-siau3, tam-tng ka-ki7 e5 leng5-jiok8.  53). Goa2 beh hou7 in siu7-liah8-e5 to3-tng2--lai5; chiu7-si7 hou7 Sou2-to-ma2 kap i e5 cheng3 cha-bou2-kiaN2 siu7-liah8-e5, Sat-ma2-li7-a kap i e5 cheng3 cha-bou2-kiaN2 siu7-liah8--e5, i2-kip8 in tiong-kan lin2 siu7-liah8--e5, long2 to3-tng2--lai5.  54). Thang hou7 li2 tam-tng ka-ki7 e5 leng5-jiok8, koh tui3 li2 it-chhe3 sou2 kiaN5 hou7 in tit-tioh8 an-ui3--e5, lai5 kian3-siau3.  55). Li2 e5 chi2-be7 Sou2-to-ma2, kap i e5 cheng3 cha-bou2-kiaN2, beh to3-lai5 goan5-ui7; Sat-ma2-li7-a, kap i e5 cheng3 cha-bou2-kiaN2, beh to3-lai5 goan5-ui7; li2, kap li2 e5 cheng3 cha-bou2-kiaN2 , iah8 beh to3-lai5 goan5-ui7.  56). Tng li2 kiau-ngou7 e5 jit8, li2 e5 chhui3 bo5 kong2-khi2 li2 e5 sio2-be7 Sou2-to-ma2,  57). hit-si5 li2 e5 phaiN2 iau2-be7 hoat-hian7, A-lan5 chiah e5 cha-bou2-kiaN2, lian5 i si3-ui5 e5 lang5, iau2-be7 leng5-jiok8 li2; Hui-li7-su7 chiah e5 cha-bou2-kiaN2, peng5-sou3 ti7 si3-ui5 biau2-si7 li2--e5, i ia7 be7 u7 leng5-jiok8 li2.  58). Ia5-ho5-hoa kong2, Li2 houN3-im5 kap kho2-ouN3 e5 su7, li2 i2-keng tam-tng lah.  59). In-ui7 Chu2 Ia5-ho5-hoa an2-ni kong2, Li2 poe7-iok khoaN3-khin chiu3-choa7, Goa2 beh chiau3 li2 sou2 kiaN5 lai5 khoan2-thai7 li2.  60). Chong2-si7 Goa2 beh tui-liam7 Goa2 ti7 li2 siau3-lian5 e5 si5, kap li2 sou2 lip8 e5 iok; iah8 beh kap li2 siat-lip8 eng2-oan2 e5 iok.  61). Tng li2 chiap-lap8 li2 e5 chi2-be7, chiu7-si7 li2 e5 toa7-chi2 kap li2 e5 sio2-be7 e5 si5, li2 beh ki3-tit li2 sou2 kiaN5--e5 lai5 kian3-siau3; Goa2 iah8 beh chiong in hou7 li2 choe3 cha-bou2-kiaN2, tok8-tok8 m7-si7 tui3 li2 e5 iok.  62). Goa2 beh kap li2 siat-lip8 Goa2 e5 iok, li2 chiu7 chai Goa2 si7 Ia5-ho5-hoa;  63). kau3 Goa2 sia3-bian2 li2 it-chhe3 sou2 choe3 e5 si5, li2 ki3-tit chiu7 kian3-siau3; koh in-ui7 li2 e5 leng5-jiok8, chiu7 bo5 koh khui-chhui3; che si7 Chu2 Ia5-ho5-hoa kong2--e5.

[17]	Ia5-ho5-hoa e5 oe7 lim5-kau3 goa2 kong2,  2). Jin5-chu2 ah, li2 tioh8 tui3 I2-sek-liat8 ke chhut-chhai, siat phi3-ju7;  3). kong2, Chu2 Ia5-ho5-hoa an2-ni kong2, U7 chit8 chiah toa7 eng, sit8-kou2 toa7, sit8-be2 tng5, mng5-chhau2 chat8, u7 ngou2-chhai2-sek, pe kau3 Li7-pa-lun3, chhu2 pek-hiuN-chhiu7 tiong-ki e5 ki-be2.  4). At-chih8 i chin7 be2-liu chiN2 e5 ki, kaN5 kau3 seng-li2-tiuN5, he7 ti7 boe2-boe7 e5 lang5 e5 siaN5.  5). Koh chhu2 hit sou2-chai7 e5 cheng2, chai ti7 pui5-toe7, chhah ti7 choe7-choe7 chui2 e5 piN-thau5, chhin-chhiuN7 chai liu2-chhiu7.  6). Chiu7 chiam7-chiam7 toa7-chang5, chiaN5-choe3 pha-tin5 ke7-ke7 e5 phu5-to5-chhiu7; i e5 ki choan2 ng3 hit chiah eng, kun ti7 i e5 e7-bin7; tui3 an2-ni chiaN5-choe3 phu5-to5-chhiu7, siN ki hoat tin5.  7). Koh u7 chit8 chiah toa7 eng, sit8 toa7, mng5 chat8, khoaN3 ah, chit e5 phu5-to5-chhiu7 tui3 chai-cheng3 e5 sou2-chai7 oan i e5 kun ng3 i, hoat i e5 ki ng3 i, ng3-bang7 i koan3-ak.  8). I chai ti7 pui5-toe7, choe7-choe7 chui2 e5 piN-thau5, thang hoat-ki kiat ke2-chi2, chiaN5-choe3 ho2 e5 phu5-to5-chhiu7.  9). Li2 tioh8 kong2, Chu2 Ia5-ho5-hoa an2-ni kong2, Chit e5 phu5-to5-chhiu7 kiam2 oe7 hoat-am7? eng kiam2 boe7 puih8 i e5 kun, tu5 i e5 ke2-chi2, hou7 i kou-ta5 mah? hou7 i iu3 e5 hioh8 long2 kou-ta5, ia7 m7-bian2 eng7 toa7-lat8 kap choe7-choe7 lang5 puih8-chhut i e5 kun.  10). I i2-keng chai-cheng3, kiam2 oe7 hoat-am7 mah? tang-hong chit8-e7 chhe--i, kiam2 boe7 long2 kou-ta5 mah? beh ti7 i hoat-siN e5 sou2-chai7 kou-ta5.
	11). Ia5-ho5-hoa e5 oe7 koh lim5-kau3 goa2 kong2,  12). Li2 tioh8 ka7 hit e5 poe7-gek8 e5 ke kong2, Lin2 kiam2 m7-chai chiah-e5 si7 sim2-mih8 i3-su3 mah? Li2 tioh8 ka7 in kong2, Pa-pi2-lun5 ong5 kau3 Ia5-lou7-sat-leng2, liah8 i e5 kun-ong5 kap kui3-chok8, toa3 kau3 i Pa-pi2-lun5 hia.  13). Tui3 ong5-chhin e5 tiong-kan, keng2 chit8-lang5, kap i lip8-iok, kah i chiu3-choa7; koh liah8 kok-lai7 u7 se3-lek8 e5 lang5;  14). beh hou7 kok pi-bi5 boe7-oe7 chu7-kiong5, tok8-tok8 siu2 beng5-iok, chiu7 tit-tioh8 po2-chun5.  15). Chong2-si7 i poe7-poan7; chhe su3-chia2 khi3 Ai-kip8, ai3 in hou7 i be2 kap choe7-choe7 peng; i kiam2 oe7 heng-thong mah? kiaN5 chit ho7 su7 e5 lang5, kiam2 oe7 to5-thoat mah? kiam2 u7 poe7-iok, iau2 chau2 oe7 li7 mah?  16). Chu2 Ia5-ho5-hoa kong2, Goa2 ki2 ka-ki7 e5 eng2-oah8 lai5 chiu3-choa7, Pa-pi2-lun5 ong5 siat-lip8 i choe3-ong5, i keng2-jian5 biau2-si7 chiu3-choa7 e5 oe7, poe7 sou2 lip8 e5 iok; in-ui7 an2-ni, i tek-khak si2 ti7 Pa-pi2-lun5 ong5 sou2 tiam3 e5 sou2-chai7.  17). Tng in khi2 thou5-tui, cho7 tai5, beh biat8-bo5 choe7-choe7 lang5 e5 si5, Hoat-lo2 chhoa7 toa7 tui7 peng, kap choe7-choe7 lang5 lai5; ia7 boe7 ti7 kau-chian3-tiong pang-chan7 i.  18). I poe7-iok lai5 biau2-si7 chiu3-choa7, khoaN3 ah, i i2-keng tau5-hang5, iau2-ku2 choe3-chhut chiah-e5 it-chhe3 e5 su7, i tek-khak boe7-oe7 to5-thoat.  19). Sou2-i2 Chu2 Ia5-ho5-hoa an2-ni kong2, Goa2 ki2 Goa2 e5 eng2-oah8 lai5 chiu3-choa7, i i2-keng khoaN3-khin chi2 Goa2 sou2 chiu3 e5 choa7, poe7-biu7 chi2 Goa2 sou2 lip8 e5 iok; Goa2 beh chiong chit e5 choe7 kui ti7 i e5 thau5-khak.  20). Goa2 beh eng7 Goa2 e5 bang7 pha ti7 i e5 sin-chiuN7, i beh hou7 Goa2 e5 oah8-tauh tauh--tioh8; Goa2 beh toa3 i kau3 Pa-pi2-lun5, iah8 beh ti7-hia sim2-mng7 i kan-hoan7 Goa2 e5 choe7.  21). I e5 kun-tui7-tiong to5-chau2--e5, long2 beh to2 ti7 to-e7; sou2 chhun--e5, iah8 beh si3-soaN3 ti7 si3-hng; lin2 chiu7 chai kong2 chit e5 oe7--e5, si7 Goa2 Ia5-ho5-hoa.
	22). Chu2 Ia5-ho5-hoa an2-ni kong2, Goa2 iah8 beh chhu2 pek-hiuN-chhiu7 tiong-ki koaiN5 e5 be2-liu, lai5 chai--i; iah8 beh tui3 i chiN2 e5 ki e5 be2-liu, at-chih8 i nng2 e5 ki; chai ti7 koaiN5-koaiN5 e5 soaN.  23). Goa2 beh chai i ti7 I2-sek-liat8 koaiN5-toe7 e5 soaN, i chiu7 khui-ki kiat-chi2, chiaN5-choe3 ho2 e5 pek-hiuN-chhiu7; kok-iuN7 e5 pe-chiau2 beh hioh ti7 i e5 e7-bin7, hioh ti7 i e5 ki e5 im3-ng2-e7.  24). Chhan5-ia2 e5 chhiu7-bak8 long2 beh chai Goa2 Ia5-ho5-hoa hou7 koaiN5 e5 chhiu7 kang3-ke7, ke7 e5 chhiu7 seng koaiN5, chhiN-chhui3 e5 chhiu7 kou-ta5, kou-ta5 e5 chhiu7 bou7-seng7; Goa2 Ia5-ho5-hoa an2-ni kong2 i, ia7 chiaN5 i.

[18]	Ia5-ho5-hoa e5 oe7 koh lim5-kau3 goa2 kong2,  2). Lin2 ti7 I2-sek-liat8 toe7 siaN2-su7 eng7 chit e5 siok8-gu2 kong2, Lau7-pe7 chiah8 sng e5 phu5-to5, kiaN2 e5 chhui3-khi2 sng-nng2?  3). Chu2 Ia5-ho5-hoa kong2, Goa2 ki2 Goa2 e5 eng2-oah8 chiu3-choa7 kong2, Lin2 ti7 I2-sek-liat8-tiong bo5 in-iu5 thang koh eng7 chit e5 siok8-gu2.  4). KhoaN3 ah, long2-chong2 e5 sin5-hun5 si7 siok8 ti7 Goa2; chhin-chhiuN7 lau7-pe7 e5 sin5-hun5 siok8 ti7 Goa2, kiaN2 e5 sin5-hun5 ia7 si7 an2-ni; hoan7-choe7 e5 sin5-hun5, i beh si2.  5). Lang5 na7 kong-gi7, kiaN5 kong-peng5 kap gi7-li2,  6). be7-bat chiuN7 soaN-teng2 chiah8 che3-mih8, be7-bat giong2-bong7 I2-sek-liat8-ke e5 ngou2-siong7, be7-bat phah la5-sam5 chhu3-piN e5 bou2, be7-bat chhin-kun7 keng-ki5-lai7 e5 hu7-jin5-lang5;  7). be7-bat khui-hu7 lang5, si7 chiong khiam3-che3 e5 lang5 e5 tng3-thau5 heng5 i, be7-bat kiong5-chhiuN2 lang5 e5 mih8, si7 eng7 chiah8-mih8 hou7 iau e5 lang5 chiah8, eng7 i-chiuN5 hou7 thng3-theh e5 lang5 chheng7,  8). be7-bat ka7 chioh-chiN5 e5 lang5 tho2 li7-sek, ia7 bo5 theh8 lai7-chiN5, kiu-chhiu2 bo5 choe3-phaiN2, ti7 liong2-peng5 e5 lang5 e5 tiong-kan chiau3 kong-to7 phoaN3-koat,  9). sun7-than3 Goa2 e5 lut8-le7, chip-siu2 Goa2 e5 hoat-tou7, chiau3 seng5-sit8 kiaN5 tai7-chi3, che si7 gi7-lang5, tek-khak tit-tioh8 oah8; che si7 Chu2 Ia5-ho5-hoa kong2--e5.  10). Siat-su2 i siN chit8 e5 kiaN2, choe3 kiong5-to7, choe3 thai5-lang5-e5, a2-si7 kiaN5 hiah e5 phaiN2 e5 chit8-hang7, bo5 kiaN5 teng2-bin7 sou2 kong2 e5 ho2,  11). hoan2-tng2 chiuN7 soaN-teng2 chiah8 che3-mih8, koh phah la5-sam5 chhu3-piN e5 bou2,  12). khui-hu7 khun3-khou2 kap song3-hiong e5 lang5, kiong5-chhiuN2 lang5 e5 mih8, be7-bat eng7 tng3-thau5 heng5--lang5, giong2-bong7 ngou2-siong7, kiaN5 kho2-ouN3 e5 su7,  13). ka7 chioh-chiN5 e5 lang5 tho2 li7-sek, theh8 lai7-chiN5; chit e5 lang5 kiam2 oe7 oah8 mah? i tek-khak boe7 oah8; i kiaN5 hiah e5 it-chhe3 kho2-ouN3 e5 su7 tek-khak tioh8 si2; i e5 choe7 beh kui ti7 i.  14). KhoaN3 ah, siat-su2 i siN chit8 e5 kiaN2, khoaN3-kiN3 lau7-pe7 sou2 kiaN5 it-chhe3 e5 choe7, chiu7 kiaN-hiaN5, bo5 an2-ni khi3 kiaN5;  15). be7-bat chiuN7-soaN chiah8 che3-mih8, be7-bat giong2-bong7 I2-sek-liat8-ke e5 ngou2-siong7, be7-bat phah la5-sam5 chhu3-piN e5 bou2;  16). be7-bat khui-hu7 lang5, be7-bat theh8 lang5 e5 tng3-thau5, be7-bat kiong5-chhiuN2 lang5 e5 mih8, si7 eng7 chiah8-mih8 hou7 iau e5 lang5 chiah8, eng7 i-chiuN5 hou7 thng3-theh e5 lang5 chheng7,  17). kiu-chhiu2 bo5 hai7 song3-hiong lang5, bo5 tho2 lai7-chiN5, bo5 theh8 li7-sek, i sun7-than3 Goa2 e5 hoat-tou7, chip-siu2 Goa2 e5 lut8-le7, i chiu7 bo5 in-ui7 lau7-pe7 e5 choe7-koa3 lai5 si2-bo5, tek-khak oe7 oah8.  18). Lun7-kau3 i e5 lau7-pe7, in-ui7 i khi-hu7 lang5 chin siong-tiong7, kiong5-chhiuN2 hiaN-ti7, ti7 pun2-chok8-tiong kiaN5 m7-ho2; khoaN3 ah, i beh in-ui7 ka-ki7 e5 choe7 lai5 si2.  19). Lin2 iau2 teh kong2, KiaN2 chaiN2-iuN7 bo5 tam-tng lau7-pe7 e5 choe7? KiaN2 na7 kiaN5 cheng3-tit8, kap hap8-li2 e5 su7, siu2 Goa2 it-chhe3 e5 lut8-le7 lai5 kiaN5--i; i tek-khak oe7 oah8.  20). Hoan7-choe7 e5 sin5-hun5, i beh si2; kiaN2 tek-khak bo5 tam-tng lau7-pe7 e5 choe7, lau7-pe7 ia7 bo5 tam-tng kiaN2 e5 choe7; gi7-lang5 e5 gi7 beh kui ti7 i ka-ki7; phaiN2-lang5 e5 phaiN2, ia7 beh kui ti7 i ka-ki7.  21). PhaiN2-lang5 na7 hoe5-thau5 li7-khui sou2 choe3 it-chhe3 e5 choe7-ok, chip-siu2 Goa2 it-chhe3 e5 lut8-le7, kiaN5 cheng3-tit8 kap hap8-li2 e5 su7, i tek-khak oe7 oah8, boe7 si2.  22). I sou2 hoan7 it-chhe3 e5 choe7-koa3 bo5 koh ka7 i ki3-tit; ti7 sou2 kiaN5 e5 gi7, i beh oah8.  23). Chu2 Ia5-ho5-hoa kong2, PhaiN2-lang5 si2-bo5, kiam2 si7 Goa2 sou2 hoaN-hi2 mah? Goa2 kiam2-m7-si7 hoaN-hi2 i hoe5-thau5, li7-khui i sou2 kiaN5 e5 lou7, lai5 tit-tioh8 oah8 mah?  24). Chong2-si7 gi7-lang5 na7 oat8-thau5, li7-khui i e5 gi7, lai5 hoan7-choe7, chiau3 phaiN2-lang5 sou2 kiaN5 it-chhe3 kho2-ouN3 e5 su7, lai5 kiaN5; i kiam2 oe7 oah8 mah? i sou2 kiaN5 it-chhe3 e5 gi7, long2 bo5 koh siu7 ki3-liam7, i beh ti7 sou2 hoan7 e5 choe7, sou2 kiaN5 e5 phaiN2, si2 ti7 hit tiong-kan.  25). Lin2 iau2 teh kong2, Chu2 e5 lou7 bo5 kong-peng5; I2-sek-liat8-ke ah, lin2 tioh8 thiaN; Goa2 e5 lou7 kiam2 bo5 kong-peng5 mah? kiam2-m7-si7 lin2 e5 lou7 bo5 kong-peng5 mah?  26). Gi7-lang5 na7 oat8-thau5 li7-khui i e5 gi7, lai5 kiaN5 choe7-ok, ti3-kau3 ui7-tioh8 an2-ni lai5 si2; i chiu7 in-ui7 sou2 kiaN5 e5 choe7-ok lai5 si2.  27). Koh phaiN2-lang5 na7 hoe5-thau5, li7-khui i sou2 kiaN5 e5 phaiN2, lai5 kiaN5 cheng3-tit8 kap hap8-li2 e5 su7; i beh hou7 i e5 sin5-hun5 tit-tioh8 oah8.  28). In-ui7 i u7 siuN7, hoe5-thau5 li7-khui i sou2 hoan7 it-chhe3 e5 choe7-koa3; i tek-khak oah8 bo5 si2.  29). I2-sek-liat8-ke iau2 teh kong2, Chu2 e5 lou7 bo5 kong-peng5; I2-sek-liat8-ke ah, Goa2 e5 lou7 kiam2 bo5 kong-peng5 mah? kiam2-m7-si7 lin2 e5 lou7 bo5 kong-peng5 mah?  30). Sou2-i2 Chu2 Ia5-ho5-hoa kong2, I2-sek-liat8-ke ah, Goa2 beh chiau3 lin2 tak8-lang5 sou2 kiaN5--e5 sim2-phoaN3 lin2; lin2 tioh8 hoe5-thau5, li7-khui sou2 hoan7 it-chhe3 e5 choe7-koa3; an2-ni, choe7-koa3 boe7-oe7 hou7 lin2 pai7-bo5.  31). Lin2 tioh8 chiong sou2 hoan7 it-chhe3 e5 choe7-koa3 hiat-kak8 li7-khui lin2; ui7 ka-ki7 chiaN5 chit8 e5 sin e5 sim, kap sin e5 sin5; I2-sek-liat8-ke ah, lin2 mih-sai2 tioh8 si2?  32). Chu2 Ia5-ho5-hoa kong2, Lang5 e5 si2, Goa2 bo5 hoaN-hi2 i e5 si2; sou2-i2 lin2 tioh8 hoe5-thau5, lai5 tit-tioh8 oah8.

[19]	Li2 tioh8 ui7 I2-sek-liat8 e5 ong5-chhin choe3 ai-ko,  2). kong2, Lin2 lau7-bu2 si7 sim2-mih8? si7 bu2 e5 sai, phak ti7 chiah e5 sai e5 tiong-kan; ti7 soe3 chiah sai e5 tiong-kan, iuN2-chhi7 i e5 kiaN2.  3). Ti7 i e5 kiaN2 e5 tiong-kan, chhi7 chit8-chiah kau3 toa7, hak8-sip8 ka7-mih8 lai5 chiah8-lang5.  4). Liat8-kok thiaN-kiN3, chiu7 ti7 in e5 ham7-khiN liah8-tioh8, eng7 lian7 thoa i kau3 Ai-kip8 toe7.  5). Bu2 e5 sai khoaN3 pun2-sin theng3-hau7 kau3 sit-bang7; chiu7 tui3 i soe3-chiah sai e5 tiong-kan koh chhu2 chit8-chiah, iuN2-chhi7 kau3 toa7.  6). I ti7 chiah e5 sai e5 tiong-kan chau2-lai5 chau2-khi3, chiaN5-choe3 iong2 e5 sai, hak8-sip8 ka7-mih8 lai5 chiah8-lang5.  7). I chai in e5 kiong-tian7, koh hou7 in e5 siaN5 piN3-choe3 pha-hng, in-ui7 i hm7-hm7-hau2 e5 siaN, pian3-toe7 kap ki5-tiong sou2-u7--e5 chiu7 hong-hoe3.  8). Tui3 an2-ni si3-ui5 e5 pang-kok tui3 tak8-seng2 lai5 kong-kek i, eng7 bang7 pha ti7 i e5 teng2-bin7; i siu7-liah8 ti7 in e5 ham7-khiN.  9). In ka7 i lian7 ti7 tu5--nih, toa3 kau3 Pa-pi2-lun5 ong5 hia; koaiN--i ti7 kian-kou3 e5 sou2-chai7; hou7 i e5 siaN ti7 I2-sek-liat8 soaN bo5 koh thiaN-kiN3.
	10). Lin2 lau7-bu2 cheng5 chhin-chhiuN7 phu5-to5-chhiu7, kek8-ki5 bou7-seng7, chai ti7 chui2-piN, in-ui7 chui2 choe7, chiu7 kiat choe7-choe7 ke2-chi2, hoat choe7-choe7 ki.  11). SiN-chhut giam2-ngi7 e5 ki-oaiN7, thang choe3 chiang2-koan5--e5 e5 koaiN2; i ti7 am7-am7 e5 ki-oaiN7-tiong choe3 kek8 koaiN5--e5; in-ui7 koaiN5, chiu7 i e5 oaiN7 e5 tiong-ki theng2-khi2 hou7 lang5 khoaN3-kiN3.  12). Chong2-si7 chit-chang5 phu5-to5-chhiu7, in-ui7 toa7 siu7-khi3, tu2-tioh8 puih8--khi2-lai5, hiat ti7 toe7--nih; tang-hong chhe-ta i e5 ke2-chi2, giam2-ngi7 e5 ki-oaiN7 at-chit8 kou-ta5, hou7 he2 sio-lio--khi3.  13). TaN chai ti7 khong3-ia2 ta-so3 bo5 chui2 e5 toe7.  14). Koh tui3 i ki-oaiN7 e5 koaiN5, u7 he2 hoat-chhut, sio i e5 ke2-chi2; ti3-kau3 i bo5 giam2-ngi7 e5 ki-oaiN7, thang choe3 chiang2-koan5--e5 e5 koaiN2; che si7 thang ai-siong--e5, thang choe3 ai-ko.

[20]	Te7 chhit--ni5, gou7-geh8 chhoe-chap8, u7 I2-sek-liat8 e5 tiong2-lo2 kui2-na7 lang5, lai5 beh mng7 Ia5-ho5-hoa, che7 ti7 goa2 e5 bin7-cheng5.  2). Ia5-ho5-hoa e5 oe7 lim5-kau3 goa2 kong2,  3). Jin5-chu2 ah, li2 tioh8 tui3 I2-sek-liat8 e5 tiong2-lo2 kong2, ka7 i kong2, Chu2 Ia5-ho5-hoa an2-ni kong2, Lin2 lai5 si7 beh mng7 Goa2 mah? Chu2 Ia5-ho5-hoa kong2, Goa2 chi2 Goa2 e5 eng2-oah8 lai5 chiu3-choa7, Goa2 m7 hou7 li2 mng7.  4). Jin5-chu2 ah, li2 beh sim2-mng7 in, sim2-mng7 in mah? li2 tioh8 hou7 in chai in e5 liat8-chou2 hiah e5 kho2-ouN3 e5 su7;  5). tui3 in kong2, Chu2 Ia5-ho5-hoa an2-ni kong2, Tng Goa2 keng2 I2-sek-liat8 e5 jit8, ng3 Nga2-kok ke e5 hou7-e3, kiah8-khi2 Goa2 e5 chhiu2, ti7 Ai-kip8 toe7 hou7 in bat Goa2, tui3 in kiah8-khi2 Goa2 e5 chhiu2, kong2, Goa2 si7 Ia5-ho5-hoa, lin2 e5 Siong7-te3.  6). Hit-jit8 Goa2 tui3 in kiah8-khi2 chhiu2, beh chhoa7 in chhut Ai-kip8 toe7, kau3 Goa2 ui7-tioh8 in sou2 kong2, lau5 ni kap bit8 e5 toe7; hit e5 toe7 ti7 ban7-kok-tiong si7 khah u7 eng5-kng--e5.  7). Goa2 tui3 in kong2, Lin2 tak8-lang5 tioh8 khi3-sak bak8-chiu sou2 hoaN-hi2 hiah e5 kho2-ouN3 e5 tai7; m7-thang in-ui7 Ai-kip8 e5 ngou2-siong7 phah la5-sam5 ka-ki7; Goa2 si7 Ia5-ho5-hoa, lin2 e5 Siong7-te3.  8). Chong2-si7 in poe7-gek8 Goa2, m7-kheng2 thiaN Goa2, m7 pang3-sak in tak8-lang5 bak8-chiu sou2 hoaN-hi2 hiah e5 kho2-ouN3 e5 tai7, m7 li7-khui Ai-kip8 e5 ngou2-siong7; Goa2 chiu7 kong2, Goa2 beh chiong Goa2 e5 toa7 siu7-khi3 piaN3 ti7 in e5 teng2-bin7, ti7 Ai-kip8 toe7 tui3 in it-chin7 chiaN5 Goa2 e5 siu7-khi3.  9). Tok8-tok8 Goa2 in-ui7 Goa2 e5 mia5 e5 ian5-kou3 kiaN5 tai7-chi3, bian2-tit Goa2 e5 mia5 ti7 in sou2 khia7-khi2 liat8-pang-tiong e5 bin7-cheng5 siu7 siat-tok8; Goa2 chhoa7 in chhut Ai-kip8 toe7, ti7 liat8-pang-tiong e5 bak8-chiu-cheng5 hou7 in bat Goa2.  10). An2-ni, Goa2 chiu7 hou7 in chhut Ai-kip8 toe7, chhoa7 in kau3 khong3-ia2.  11). Chiong Goa2 e5 lut8-le7 siuN2-su3 in, chiong Goa2 e5 hoat-tou7 chi2-si7 in; chiu7-si7 lang5 na7 kiaN5--i beh tui3 i lai5 tit-tioh8 oah8--e5.  12). Koh Goa2 eng7 Goa2 e5 an-hioh-jit8 siuN2-su3 in, thang ti7 Goa2 kap in e5 tiong-kan choe3 cheng3-ku3; hou7 in chai Goa2 Ia5-ho5-hoa si7 hou7 in chiaN5-choe3 seng3--e5.  13). Chong2-si7 I2-sek-liat8-ke ti7 khong3-ia2 poe7-gek8 Goa2, bo5 sun7-than3 Goa2 e5 lut8-le7, khi3-sak Goa2 e5 hoat-tou7, (chiu7-si7 lang5 na7 kiaN5--i, beh tui3 i lai5 tit-tioh8 oah8--e5), toa7-toa7 hoan7-tioh8 Goa2 e5 an-hioh-jit8: Goa2 chiu7 kong2, beh ti7 khong3-ia2 chiong Goa2 e5 toa7 siu7-khi3 piaN3 ti7 in e5 teng2-bin7, biat8-bo5 in.  14). Tok8-tok8 Goa2 in-ui7 Goa2 e5 mia5 e5 ian5-kou3 kiaN5 tai7-chi3, bian2-tit Goa2 e5 mia5 siu7 siat-tok8 ti7 liat8-pang lang5 e5 bak8-chiu-cheng5, chiu7-si7 hiah e5 khoaN3-kiN3 Goa2 chhoa7 in chhut Ai-kip8 e5 liat8-pang.  15). Koh Goa2 ti7 khong3-ia2 tui3 in kiah8-khi2 Goa2 e5 chhiu2, kong2, Goa2 bo5 beh chhoa7 in jip8 Goa2 sou2 siuN2-su3 in lau5 ni kap bit8 e5 toe7, hit e5 toe7 ti7 ban7-kok-tiong khah u7 eng5-kng--e5.  16). In-ui7 in iam3-chian7 Goa2 e5 hoat-tou7, bo5 sun7-than3 Goa2 e5 lut8-le7, hoan7-tioh8 Goa2 e5 an-hioh-jit8, in e5 sim i3-hiong3 in e5 ngou2-siong7.  17). Sui-jian5 an2-ni, Goa2 e5 bak8-chiu7 iau2-ku2 si7 sioh in, bo5 hui2-biat8 in, bo5 ti7 khong3-ia2 ka7 in biat8 liau2-liau2.  18). Goa2 ti7 khong3-ia2 tui3 in e5 kiaN2-ji5 kong2, Boh8-tit than3 lin2 lau7-pe7 e5 lut8-le7, boh8-tit siu2 in e5 hoat-tou7, iah8 boh8-tit in-ui7 in e5 ngou2-siong7 phah la5-sam7 ka-ki7.  19). Goa2 si7 Ia5-ho5-hoa lin2 e5 Siong7-te3, lin2 tioh8 sun7-than3 Goa2 e5 lut8-le7, siu2 Goa2 e5 hoat-tou7 lai5 kiaN5--i.  20). Koh eng7 Goa2 chiah e5 an-hioh-jit8 choe3-seng3; chiah e5 jit8 ti7 Goa2 kap lin2 e5 tiong-kan choe3 cheng3-ku3, hou7 lin2 chai Goa2 si7 Ia5-ho5-hoa lin2 e5 Siong7-te3.  21). Tok8-tok8 in e5 kiaN2-ji5 poe7-gek8 Goa2, bo5 sun7-than3 Goa2 e5 lut8-le7, iah8 bo5 siu2 Goa2 e5 hoat-tou7 lai5 kiaN5--i, (chiu7-si7 lang5 na7 kiaN5--i, beh tui3 i lai5 tit-tioh8 oah8--e5); in hoan7-tioh8 Goa2 e5 an-hioh-jit8; Goa2 chiu7 kong2, Goa2 beh chiong Goa2 e5 toa7 siu7-khi3 piaN3 ti7 in e5 teng2-bin7, ti7 khong3-ia2 it-chin7 chiaN5 Goa2 e5 siu7-khi3 kong-kek i.  22). Sui-jian5 an2-ni, Goa2 iau2-ku2 kiu Goa2 e5 chhiu2, ui7-tioh8 Goa2 e5 mia5 e5 ian5-kou3 kiaN5 tai7-chi3, bian2-tit Goa2 e5 mia5 siu7 siat-tok8 ti7 liat8-pang lang5 e5 bak8-chiu-cheng5, chiu7-si7 hiah e5 khoaN3-kiN3 Goa2 chhoa7 in chhut Ai-kip8 e5 liat8-pang.  23). Koh Goa2 ti7 khoan3-ia2, tui3 in kiah8-khi2 Goa2 e5 chhiu2, kong2 beh hun-soaN3 in ti7 liat8-kok, si3-soaN3 in ti7 liat8-pang.  24). In-ui7 in bo5 than3 Goa2 e5 hoat-tou7, iam3-chian7 Goa2 e5 lut8-le7, hoan7-tioh8 Goa2 e5 an-hioh-jit8, bak8-chiu i3-hiong3 in lau7-pe7 e5 ngou2-siong7.  25). Koh Goa2 eng7 m7-ho2 e5 lut8-le7, kap boe7-oe7 tui3 i lai5 tit-tioh8 oah8 e5 hoat-tou7, hou7--in.  26). In eng7 it-chhe3 e5 thau5-chiuN7-kiaN2 keng-ke3 he2; Goa2 chiu7 ti7 in e5 che3-su7 ka7 in phah la5-sam5, hou7 in hong-hoe3; hou7 in chai Goa2 si7 Ia5-ho5-hoa.
	27). Jin5-chu2 ah, li2 tioh8 tui3 I2-sek-liat8-ke kong2 oe7, ka7 in kong2, Chu2 Ia5-ho5-hoa an2-ni kong2, Lin2 e5 liat8-chou2 tek-choe7 Goa2, eng7 an2-ni siat-tok8 Goa2.  28). In-ui7 Goa2 chhoa7 in kau3 Goa2 kiah8-khi2 chhiu2 beh siuN2-su3 in e5 toe7; in khoaN3-kiN3 tak8 e5 koaiN5-soaN, tak8-chang5 am7 e5 chhiu7; chiu7 ti7-hia hian3 in hiah e5 che3-su7, hian3 kek Goa2 siu7-khi3 e5 le2-mih8, iah8 ti7-hia sio phang-phang e5 seng-le2, kap koan3-tian7.  29). Goa2 chiu7 tui3 in kong2, Lin2 sou2 chiuN7 hit e5 koaiN5-ui7 si7 sim2-mih8? i e5 mia5 kio3-choe3 Pa-ba5, tit8-kau3 kin-a2-jit8.  30). Sou2-i2 li2 tioh8 tui3 I2-sek-liat8-ke kong2, Chu2 Ia5-ho5-hoa an2-ni kong2, Lin2 iu5-goan5 chiau3 lin2 liat8-chou2 sou2 kiaN5-e5, phah la5-sam5 ka-ki7 mah? iu5-goan5 than3 in kho2-ouN3 e5 su7 kiaN5-im5 mah?  31). Lin2 hian3 le2-mih8, hou7 lin2 e5 kiaN2 keng-ke3 he2 e5 si5, iu5-goan5 chiong it-chhe3 e5 ngou2-siong7 phah la5-sam5 ka-ki7, kau3 kin-a2-jit8 mah? I2-sek-liat8-ke ah, Goa2 kiam2 beh hou7 lin2 mng7 mah? Chu2 Ia5-ho5-hoa kong2, Goa2 ki2 Goa2 e5 eng2-oah8 lai5 chiu3-choa7, Goa2 tek-khak m7 hou7 li2 mng7.  32). Lin2 kong2, Goan2 beh chhin-chhiuN7 goa7-pang lang5, chhin-chhiuN7 liat8-kok e5 chong-chok8, khi3 hok8-sai7 chha5-e5, chioh8-e5; lin2 hoat-khi2 chit-ho7 sim-i3, toan3-toan3 boe7 chiaN5.  33). Chu2 Ia5-ho5-hoa kong2, Goa2 ki2 Goa2 e5 eng2-oah8 lai5 chiu3-choa7, Goa2 beh eng7 toa7 koan5-leng5 e5 chhiu2, kap chhun-chhut e5 chhiu2-kut, kap piaN3-chhut e5 toa7 siu7-khi3 choe3 lin2 e5 ong5.  34). Goa2 beh eng7 toa7 koan5-leng5 e5 chhiu2, kap chhun-chhut e5 chhiu2-kut, kap piaN3-chhut e5 toa7 siu7-khi3 tui3 liat8-pang-tiong chhoa7 lin2 chhut, iah8 tui3 lin2 si3-soaN3-khi3 hiah e5 kok chu7-chip8 lin2.  35). Goa2 beh chhoa7 lin2 kau3 goa7-pang lang5 e5 khong3-ia2, ti7-hia tng-bin7 sim2-mng7 lin2.  36). Goa2 an3-chaiN2-iuN7 ti7 Ai-kip8 toe7 e5 khong3-ia2 sim2-mng7 lin2 e5 liat8-chou2, iah8 beh an2-ni sim2-mng7 lin2; che si7 Chu2 Ia5-ho5-hoa kong2--e5.  37). Goa2 beh hou7 lin2 keng-ke3 koaiN2-a2-e7, iah8 beh hou7 lin2 siu7 iok e5 khu-sok.  38). Goa2 beh tui3 lin2 tiong-kan it-chin7 tu5 hiah e5 poe7-gek8 kap tek-choe7 Goa2 e5 lang5; chhoa7 in chhut in kia3-kha e5 toe7-hng, chong2-si7 in boe7-tit jip8 I2-sek-liat8 toe7; lin2 chiu7 chai Goa2 si7 Ia5-ho5-hoa.  39). I2-sek-liat8-ke ah, lun7-kau3 lin2, Chu2 Ia5-ho5-hoa an2-ni kong2, Khi3 ah, tak8-lang5 hok8-sai7 i e5 ngou2-siong7, tok8-tok8 au7-lai5 tek-khak beh thiaN Goa2, bo5 koh eng7 le2-mih8 kap ngou2-siong7 siat-tok8 Goa2 e5 seng3-mia5.  40). Chu2 Ia5-ho5-hoa kong2, Ti7 Goa2 e5 seng3-soaN, chiu7-si7 I2-sek-liat8 koaiN5 e5 soaN, ti7-hia I2-sek-liat8 choan5-ke e5 cheng3-lang5, beh ti7 hit e5 toe7 hok8-sai7 Goa2, ti7-hia Goa2 beh chiap-lap8 lin2, ti7-hia Goa2 beh ka7 lin2 tho2 le2-mih8, kap lin2 khi2-thau5-sek8 e5 thou2-san2, i2-kip8 lin2 it-chhe3 e5 seng3-mih8.  41). Goa2 tui3 chiah e5 peh-siN3-tiong chhoa7 lin2 chhut, tui3 lin2 si3-soaN3--khi3 e5 liat8-kok-tiong chu7-chip8 lin2; hit-si5 Goa2 beh chiap-lap8 lin2 chhin-chhiuN7 phang-hiuN; Goa2 beh ti7 lin2 tit-tioh8 hian2-beng5 choe3-seng3, hou7 goa7-pang lang5 khoaN3-kiN3.  42). Goa2 chhoa7 lin2 jip8 I2-sek-liat8 toe7, chiu7-si7 Goa2 kiah8-khi2 Goa2 e5 chhiu2, kong2 beh siuN2-su3 lin2 liat8-chou2 e5 toe7, hit-si5 lin2 chiu7 chai Goa2 si7 Ia5-ho5-hoa.  43). Ti7-hia lin2 beh ki3-tit lin2 e5 sou2-kiaN5 sou2 choe3, chiu7-si7 lin2 tui3 hiah-e5 lai5 phah la5-sam5 lin2 ka-ki7--e5; koh beh in-ui7 lin2 sou2 kiaN5 it-chhe3 e5 phaiN2, lai5 ka-ki7 iam3-ouN3.  44). Chu2 Ia5-ho5-hoa kong2, I2-sek-liat8-ke ah, Goa2 ui7-tioh8 Goa2 e5 mia5 e5 ian5-kou3, bo5 chiau3 lin2 e5 phaiN2 sou2-kiaN5, kap lin2 e5 hu2-pai7 e5 sou2-choe3 khoan2-thai7 lin2; lin2 chiu7 chai Goa2 si7 Ia5-ho5-hoa.
	45). Ia5-ho5-hoa e5 oe7 lim5-kau3 Goa2 kong2,  46). Jin5-chu2 ah, li2 e5 bin7 tioh8 ng3 lam5-hng, ng3 lam5-hng piaN3-chhut oe7, kong-kek lam5-hng chhan5-ia2 e5 chhiu7-na5 lai5 soan-thoan5.  47). Tui3 lam5-hng e5 chhiu7-na5 kong2, Tioh8 thiaN Ia5-ho5-hoa e5 oe7; Chu2 Ia5-ho5-hoa an2-ni kong2, KhoaN3 ah, Goa2 beh ti7 li2 tiong kan khi2 he2, sio li2 tiong-kan it-chhe3 chhiN-chhui3 e5 chhiu7, kap kou-ta5 e5 chhiu7; beng2-liat8 e5 he2-iam7, tek-khak bo5 sit; tui3 lam5 kau3 pak, tak8-bin7 long2 siu7 sio.  48). Hoan7-na7 u7 hiat-khi3--e5, long2 beh chai khi2-he2--e5, si7 Goa2 Ia5-ho5-hoa.  49). Tui3 an2-ni goa2 kong2, HaiN7 ah, Chu2 Ia5-ho5-hoa ah, lang5 long2 gi7-lun7 goa2 kong2, I kiam2 m7-si7 teh kong2 phi3-ju7?

[21]	Ia5-ho5-hoa e5 oe7 lim5-kau3 goa2 kong2,  2). Jin5-chu2 ah, li2 tioh8 bin7 ng3 Ia5-lou7-sat-leng2, ng3 hiah e5 seng3-sou2 piaN3-chhut oe7 kong-kek I2-sek-liat8 toe7 lai5 soan-thoan5.  3). Tui3 I2-sek-liat8 toe7 kong2, Ia5-ho5-hoa an2-ni kong2, KhoaN3 ah, Goa2 beh ti2-tek8 li2, iah8 beh puih8 Goa2 e5 to chhut i e5 siu3; tui3 li2 e5 tiong-kan chian2-tu5 gi7-lang5 phaiN2-lang5.  4). Goa2 ki3-jian5 beh tui3 li2 tiong-kan chian2-tu5 gi7-lang5 kap phaiN2-lang5, sou2-i2 Goa2 e5 to beh chhut i e5 siu3, tui3 lam5 kau3 pak, kong-kek it-chhe3 u7 hiat-khi3-e5.  5). It-chhe3 u7 hiat-khi3-e5 chiu7 chai Goa2 Ia5-ho5-hoa i2-keng puih8 to chhut i e5 siu3, tek-khak bo5 koh siu-jip8.  6). Jin5-chu2 ah, li2 tioh8 thou2-khui3, io-kut chih8, thong3-khou2; thou2-khui3 ti7 in e5 bin7-cheng5.  7). In mng7 li2 kong2, Li2 siaN2-su7 thou2-khui3? li2 chiu7 tioh8 kong2, In-ui7 u7 hong-siaN tai7-chi3 beh lai5, lang5 e5 sim long2 beh siau-iuN5, chhiu2 long2 sng-nng2, cheng-sin5 soe-pai7, kha-thau5-u loan2-jiok8 chhin-chhiuN7 chui2; khoaN3 ah, chit e5 su7 teh lai5, tek-khak oe7 chiaN5; che si7 Chu2 Ia5-ho5-hoa kong2--e5.
	8). Ia5-ho5-hoa e5 oe7 lim5-kau3 goa2 kong2,  9). Jin5-chu2 ah, li2 tioh8 soan-thoan5 kong2, Ia5-ho5-hoa an2-ni kong2, Li2 tioh8 kong2, U7 to, u7 to, si7 boa5-lai7 lu3-kng e5.  10). Boa5-lai7 si7 beh thai5 lang5, lu3-kng si7 beh chhin-chhiuN7 sih-na3; lan2 kiam2 thang hoaN-hi2 mah? Goa2 e5 kiaN2 e5 koaiN2-a2 biau2-si7 cheng3 chhiu7-bak8.  11). Chit ki to i2-keng kau hou7 lang5 lu3-kng, thang hou7 lang5 e5 chhiu2 kiah8--i; i i2-keng boa5-lai7 lu3-kng, thang kau ti7 thai5-lang5--e5 e5 chhiu2.  12). Jin5-chu2 ah, li2 tioh8 hoah, au5-kio3; in-ui7 chit e5 lim5-kau3 Goa2 e5 peh-siN3, kap I2-sek-liat8 it-chhe3 e5 kui3-chok8; in kap Goa2 e5 peh-siN3 long2 kau ti7 to-e7, sou2-i2 li2 tioh8 tah toa7-thui2.  13). U7 chhi3-giam7 e5 su7; na7 hit e5 biau2-si7 e5 koaiN2-a2 kui ti7 bo5, beh an3-chaiN2-iuN7 ah? che si7 Chu2 Ia5-ho5-hoa kong2--e5.  14). Jin5-chu2 ah, li2 tioh8 tah chhiu2 soan-thoan5, chit ki to tioh8 saN-pai2 ka-pe7, chiu7-si7 hou7 lang5 tioh8 tang7-siong e5 to, iah8 si7 hou7 tai7-jin5 tioh8 tang7-siong e5 to, jip8 ti7 bat8-pang5--e5.  15). Goa2 pi7-pan7 hou7 lang5 kiaN e5 to, kong-kek in it-chhe3 e5 siaN5-mng5; hou7 in e5 sim siau-iuN5, ke-thiN in poah8-to2 e5 su7; haiN7 ah, chit ki to chhong3 kau3 chhin-chhiuN7 sih-na3, boa5 kau3 chin-lai7, beh thai5-si2 lang5.  16). Li2 tioh8 hap8-oa2, ng3 chiaN3-peng5; pai5-tin7, ng3 to3-peng5; chhut-chai7 li2 e5 bin7 ng3 toh-loh8, chiu7 ng3 hia.  17). Goa2 iah8 beh tah-chhiu2, iah8 beh hou7 Goa2 e5 toa7 siu7-khi3 soah; che si7 Goa2 Ia5-ho5-hoa kong2--e5.
	18). Ia5-ho5-hoa e5 oe7 koh lim5-kau3 goa2 kong2,  19). Jin5-chu2 ah, li2 tioh8 ui7-tioh8 pun2-sin siat nng7 tiau5 lou7, thang hou7 Pa-pi2-lun5 ong5 e5 to-kiam3 tui3 hia lai5; chi2 nng7 tiau5 lou7 tioh8 tui3 chit8 sou2-chai7 pun-chhut; koh tioh8 ui7 chit ki chhiu2, ui7 ti7 thau3-kau3 siaN5 e5 lou7-thau5.  20). Li2 tioh8 siat chit8 tiau5 lou7, hou7 to lai5 kau3 A-bun5 lang5 e5 Lah8-pa, ia7 thang kau3 Iu5-tai7 kian-kou3 e5 siaN5 Ia5-lou7-sat-leng2.  21). In-ui7 Pa-pi2-lun5 ong5 khia7 ti7 siang-chhe lou7 hia, ti7 nng7 tiau5 lou7-thau5 beh chiam-pok, i e5 io5 chiN3; mng7 ngou2-siong7, giam7 seng-le2 e5 koaN.  22). Ti7 i e5 chiaN3-chhiu2, u7 chiam-pok khi3 Ia5-lou7-sat-leng2 e5 chiN3; siat iuN5-thau5-thui5, khui-chhui3 hoah thai5, toa7-siaN au5-kio3, siat iuN5-thau5-khui5, kong-kek siaN5-mng5, khi2 thou5-tui, cho7-tai5.  23). Hiah e5 bat tui3 in chiu3-choa7 e5 lang5 khoaN3 i choe3 ke2 e5 chiam-pok; chong2-si7 i beh hou7 lang5 ki3-tit in e5 phaiN2, ti3-kau3 in cheng3-lang5 siu7-liah8.
	24). Sou2-i2 Chu2 Ia5-ho5-hoa an2-ni kong2, In-ui7 lin2 e5 ke3-sit lou7-hian7, hou7 lin2 e5 choe7-koa3 tu2-tioh8 ki3-tit, ti3-kau3 lin2 e5 choe7-ok ti7 lin2 e5 kiaN5-choe3 long2 hian2-chhut; koh in-ui7 lin2 siu7 ki3-tit, beh hou7 lang5 e5 chhiu2 sou2 liah8.  25). Li2 chit e5 siu7 tang7-siong kiaN5-phaiN2 e5 I2-sek-liat8 ong5 ah, li2 e5 choe7-ok koan3-moa2, li2 e5 jit8-chi2 kau3 lah.  26). Chu2 Ia5-ho5-hoa an2-ni kong2, Tioh8 tu5-khi3 ong5-bo7, liu3 bian2-liu5, bo5 koh u7 chit ho7 keng2-hong2; taN beh hou7 ke7--e5 seng koaiN5, koaiN5-e5 kang3-ke7.  27). Goa2 beh chhia-to2, chhia-to2, chhia-to2--i; bo5 koh u7 chit-e5, theng3-hau7 eng-kai tit-tioh8--e5 kau3, Goa2 chiu7 hou7--i.
	28). Jin5-chu2 ah, li2 tioh8 soan-thoan5 kong2, Chu2 Ia5-ho5-hoa lun7-kau3 A-bun5 lang5, kap in e5 bu2-ban7, u7 an2-ni kong2; li2 tioh8 kong2, U7 to, u7 puih8-chhut e5 to, i2-keng lu3-kng, beh thai5-si2 lang5; hou7 i chhin-chhiuN7 sih-na3 beh thun-biat8 lang5.  29). Lang5 ui7-tioh8 li2 khoaN3 hu-ke2 e5 iN7-siong7, kiaN5 peh8-chhat8 e5 chiam-pok; chiong li2 he7 ti7 siu7 tang7-siong phaiN2-lang5 e5 am7-kun2; in e5 choe7-ok koan3-moa2, in e5 jit8-chi2 kau3 lah.  30). Hou7 to jip8 siu3, Goa2 beh ti7 li2 siu7-cho7 e5 ui7, seng-tiong2 e5 toe7, sim2-phoaN3 li2.  31). Goa2 beh chiong Goa2 e5 thong3-hun7 piaN3 ti7 li2 e5 sin-chiuN7, chiong Goa2 toa7 siu7-khi3 e5 he2 pun5 ti7 li2; kau li2 ti7 chan5-jim2 gau5 thai5-lang5--e5 e5 chhiu2.  32). Li2 beh choe3 hiaN5-he2 e5 chha5, li2 e5 huih beh lau5 ti7 chit e5 toe7-hng, li2 bo5 koh tit-tioh8 ki3-liam7; in-ui7 che si7 Goa2 Ia5-ho5-hoa kong2--e5.

[22]	Ia5-ho5-hoa e5 oe7 koh lim5-kau3 goa2 kong2,  2). Jin5-chu2 ah, li2 beh sim2-mng7, sim2-mng7 hou7 lang5 lau5 huih e5 siaN5 mah? tioh8 hou7 i chai i it-chhe3 kho2-ouN3 e5 su7.  3). Li2 tioh8 kong2, Chu2 Ia5-ho5-hoa an2-ni kong2, Chit e5 siaN5, u7 lau5 lang5 e5 huih ti7 hit lai7-bin7, hou7 i e5 jit8-chi2 kau3; koh chng ngou2-siong7 phah la5-sam5 ka-ki7, ham7-hai7 ka-ki7.  4). In-ui7 li2 hou7 lang5 lau5 huih, chiu7 u7 choe7; li2 chng ngou2-siong7 si7 phah la5-sam5 ka-ki7; chiu7 li2 hou7 li2 e5 jit8 kun7, li2 i2-keng kau3 li2 e5 ni5; sou2-i2 Goa2 hou7 li2 siu7 liat8-kok e5 leng5-jiok8, liat8-pang e5 thi2-chhio3.  5). Li2 chit-e5 chhau3-mia5 choe7-choe7 jiau2-loan7 e5 siaN5 ah! hiah-e5 li7-khui li2 kun7, li7-khui li2 hng7--e5, long2 beh thi2-chhio3 li2.  6). KhoaN3 ah, I2-sek-liat8 e5 siu2-leng2, tak8-e5 theng2 i khui3-lat8, ti7 li2 tiong-kan lau5 lang5 e5 huih.  7). Ti7 li2 tiong-kan u7 bu2-ban7 pe7-bu2; ti7 li2 tiong-kan u7 ap-che3 chhut-goa7 lang5; ti7 li2 tiong-kan u7 khui-hu7 kou-ji5 koaN2-hu7--e5.  8). Li2 khoaN3-khin Goa2 e5 seng3-mih8, hoan7-tioh8 Goa2 e5 an-hioh-jit8.  9). Ti7 lin2 tiong-kan u7 hui2-pong3 lang5, beh hou7 lang5 lau5 huih--e5; ti7 lin2 tiong-kan u7 ti7 soaN-teng2 chiah8 che3-mih8, ti7 lin2 tiong-kan u7 kiaN5 im5-loan7.  10). Ti7 lin2 tiong-kan u7 lou7-hian7 lau7-pe7 e5 e7-the2; ti7 lin2 tiong-kan u7 leng5-jiok8 geh8-keng bo5 chheng-khi3 e5 hu7-jin5-lang5--e5.  11). U7 lang5 kap chhu3-piN e5 bou2 kiaN5 kho2-ouN3 e5 su7; ia7 u7 lang5 im5 i e5 sim-pu7 lai5 phah la5-sam5--i; ti7 lin2 tiong-kan iah8 u7 lang5 leng5-jiok8 i e5 chi2-be7, chiu7-si7 i e5 lau7-pe7 e5 cha-bou2-kiaN2.  12). Ti7 lin2 tiong-kan u7 siu7 pou3-lou7, lai5 lau5 lang5 e5 huih, li2 iah8 u7 theh8 lai7-chiN5, tho2 li7-sek; li2 in-ui7 tham-sim, lek8-sek chhu3-piN, tit-tioh8 chai5-li7; keng2-jian5 boe7-ki3-tit Goa2; che si7 Chu2 Ia5-ho5-hoa kong2--e5.  13). KhoaN3 ah, Goa2 in-ui7 li2 sou2 tit put-gi7 e5 chiN5, kap li2 tiong-kan sou2 lau5 e5 huih, Goa2 chiu7 phah-chhiu2.  14). Kau3 Goa2 pan7 li2 e5 jit8, li2 e5 sim iau2 oe7 jim2-siu7 mah? li2 e5 chhiu2 iau2 oe7 u7 lat8 mah? Goa2 Ia5-ho5-hoa kong2 chit e5 oe7, chiu7 beh chiau3 an2-ni kiaN5.  15). Goa2 beh hun-soaN3 li2 ti7 liat8-kok, si3-soaN3 li2 ti7 liat8-pang; Goa2 beh tu5 li2 tiong-kan e5 u3-oe3.  16). Li2 beh ti7 liat8-kok lang5 e5 bin7-cheng5, in-ui7 ka-ki7 sou2 kiaN5--e5, siu7 siat-tok8; li2 chiu7 chai Goa2 si7 Ia5-ho5-hoa.
	17). Ia5-ho5-hoa e5 oe7 lim5-kau3 goa2 kong2,  18). Jin5-chu2 ah, I2-sek-liat8-ke chai7 Goa2 khoaN3 si7 che-tai2; in long2 si7 he2-lou5-tiong e5 tang5, siah, thih, ian5; si7 gun5 e5 che-tai2.  19). Sou2-i2 Chu2 Ia5-ho5-hoa an2-ni kong2, In-ui7 lin2 long2 chiaN5-choe3 che-tai2; khoaN3 ah, Goa2 beh chu7-chip8 lin2 ti7 Ia5-lou7-sat-leng2 e5 tiong-kan.  20). Lang5 chaiN2-iuN7 chiong gun5, tang5, thih, ian5, siah, chu7-chip8 ti7 he2-lou5-tiong; khan-he2 hou7 i iuN5; an2-ni Goa2 iah8 beh eng7 Goa2 e5 siu7-khi3, kap toa7 siu7-khi3, chu7-chip8 lin2, he7 lin2 ti7-hia, lai5 iuN5-hoa3 lin2.  21). Goa2 beh chu7-chip8 lin2, eng7 Goa2 toa7 siu7-khi3 e5 he2 pun5 lin2, lin2 chiu7 ti7 hit tiong-kan iuN5-hoa3.  22). Gun5 chaiN2-iuN7 iuN5 ti7 he2-lou5-tiong, lin2 iah8 beh an2-ni iuN5 ti7 hit tiong-kan; lin2 chiu7 chai Goa2 Ia5-ho5-hoa piaN3-chhut Goa2 e5 toa7 siu7-khi3 ti7 lin2 e5 teng2-bin7.
	23). Ia5-ho5-hoa e5 oe7 lim5-kau3 goa2 kong2,  24). Jin5-chu2 ah, li2 tioh8 tui3 chit e5 toe7 kong2, Li2 si7 be7 tit-tioh8 chheng-khi3 e5 toe7, ti7 toa7 siu7-khi3 e5 jit8, iah8 bo5 loh8-hou7 ti7 li2 hia.  25). I tiong-kan e5 sian-ti long2 kiat-tong2, chhin-chhiuN7 hm7-hm7-hau2 e5 sai, jiau3-tioh8 sou2 chhiuN2 e5 mih8, in thun-chiah8 lang5 e5 sin5-hun5, chhiuN2 lang5 e5 he3-chai5 po2-mih8; hou7 in e5 tiong-kan e5 chiu2-koaN2-lang5 koh khah-choe7.  26). I e5 che3-si koe2-chhoah8 Goa2 e5 lut8-hoat, siat-tok8 Goa2 e5 seng3-sou2, bo5 hun-piat seng3-e5 kap chhou-siok8-e5, iah8 bo5 hou7 lang5 hun-piat bo5 chheng-khi3--e5, kap chheng-khi3--e5; koh ng bak8-chiu m7 khoaN3 Goa2 chiah e5 an-hioh-jit8, Goa2 iah8 ti7 in tiong-kan siu7 siat-tok8.  27). I e5 kui3-chok8 chhin-chhiuN7 chhai5-long5, jiau3-tioh8 sou2 chhiuN2 e5 mih8, thai5 lang5 lau5 huih, siong-hai7 lang5 e5 siN3-mia7, ai3 tit-tioh8 put-gi7 e5 chiN5.  28). I e5 sian-ti chhin-chhiuN7 eng7 he-chui2 ka7 in chheng2-peh8, khoaN3 hu-ke2 e5 iN7-siong7, eng7 peh8-chhat8 ka7 in chiam-pok, kong2, Chu2 Ia5-ho5-hoa an2-ni kong2, ki5-sit8 Ia5-ho5-hoa bo5-iaN2 kong2.  29). Kok-lai7 e5 peh-siN3 it-bi7 kiaN5 ap-che3 koan3-lian7 chhiuN2 lang5; khui-hu7 song3-hiong khun3-khou2--e5, bo5 cheng5-li2 khi-ap chhut-goa7 lang5.  30). Goa2 ti7 in tiong-kan chhe7-khoaN3 u7 chit8-lang5 thang lai5 ui5-chhiuN5, ti7 Goa2 e5 bin7-cheng5 ui7-tioh8 chit e5 kok khia7 ti7 phoa3-khiah e5 sou2-chai7, hou7 goa2 bo5 chau5-biat8 i; chong2-si7 chhe7 bo5 chit8-e5.  31). Sou2-i2 Goa2 eng7 Goa2 e5 thong3-hun7 piaN3 ti7 in e5 teng2-bin7, eng7 Goa2 toa7 siu7-khi3 e5 he2 biat8--in; chiau3 in sou2 kiaN5--e5, po3-eng3 ti7 in e5 thau5-khak-teng2; che si7 Chu2 Ia5-ho5-hoa kong2--e5.

[23]	Ia5-ho5-hoa e5 oe7 koh lim5-kau3 goa2 kong2,  2). Jin5-chu2 ah, u7 nng7 e5 hu7-jin5-lang5, si7 siang5 chit8 e5 lau7-bu2 siN--e5.  3). In ti7 Ai-kip8 kiaN5-im5, chiu7-si7 ti7 siau3-lian5 e5 si5 kiaN5-im5; ti7-hia in e5 ni hou7 lang5 teh, koh ti7-hia lang5 nih8 i chai7-sek-lu2 e5 ni-thau5.  4). In e5 mia5, toa7-chi2 mia5 A-ho5-lah8, sio2-be7 mia5 A-ho5-li7-pa; in long2 ke3 hou7 Goa2, siN kiaN2 cha-bou2-kiaN2; lun7-kau3 in e5 mia5, A-ho5-lah8 chiu7-si7 Sat-ma2-li7-a, A-ho5-li7-pa chiu7-si7 Ia5-lou7-sat-leng2.  5). A-ho5-lah8 ke3 hou7 Goa2 liau2-au7, chiu7 kiaN5 im5-loan7, loan5-ai3 i siong-ho2 e5 lang5, chiu7-si7 i e5 keh-piah kok A-sut8 lang5.  6). In chheng7 lam5-sek e5 saN, choe3 seng2-tiuN2, choe3 koaN-oan5, long2 si7 kho2-ai3 e5 siau3-lian5 lang5, khia5-be2 e5 iong2-su7.  7). I chiu7 kap in kiaN5-im5, chiu7-si7 kap i sou2 teng3-i3 e5 A-sut8 lang5; kiN3-na7 i sou2 loan5-ai3--e5, chiu7 eng7 in it-chhe3 e5 ngou2-siong7 lai5 phah la5-sam5 ka-ki7.  8). I iah8 bo5 pang3-sak i ti7 Ai-kip8 koan3-lian7 kiaN5 e5 im5-loan7; in-ui7 i iau2 siau3-lian5 e5 si5, chiu7 u7 lang5 kap i saN-kap khun3; nih8 i chai7-sek-lu2 e5 ni, koh lau5-chhut i im5-loan7 e5 su7 ti7-hia.  9). In-ui7 an2-ni, Goa2 chiong i kau ti7 i siong-ho2 e5 lang5 e5 chhiu2, chiu7-si7 i sou2 loan5-ai3 e5 A-sut8 lang5 e5 chhiu2.  10). In chiu7 lou7-hian7 i e5 e7-the2, eng7 to thai5--i, liah8 i e5 kiaN2 cha-bou2-kiaN2, hou7 i ti7 hu7-jin5-lang5 tiong lau5 chhau3 mia5; in-ui7 in tui3 i kiaN5 sim2-phoaN3.  11). I e5 sio2-be7 A-ho5-li7-pa khoaN3-kiN3 an2-ni, chiu7 pi2 i koh khah hong3-chhiong3 im5-iok8; kiaN5 im5-loan7, pi2 i e5 toa7-chi2 khah siong-tiong7.  12). I loan5-ai3 keh-piah kok e5 A-sut8 lang5, chiu7-si7 chheng7 kek8-sui2 e5 i-hok8, choe3 seng2-tiuN2, choe3 koaN-oan5; khia5-be2 e5 iong2-su7, long2 si7 kho2-ai3 e5 siau3-lian5 lang5.  13). Goa2 khoaN3-kiN3 i siu7 phah la5-sam5, chi2-be7-a2 nng7-e5 kiaN5 siang5-lou7.  14). I iah8 ke-thiN i e5 im5-heng7, in-ui7 i khoaN3-kiN3 lang5 e5 siong7 ui7 ti7 piah--nih, chiu7-si7 eng7 chu-ang5-sek sou2 ui7 Ka-lek8-ti2 lang5 e5 siong7.  15). Io ha5 toa3, thau5-khak pau chhai2-sek e5 kun sui5-loh8--lai5; khoaN3-liau2 chhin-chhiuN7 kun-tiuN2, chiau3 Pa-pi2-lun5 lang5 e5 heng5-siong7; in e5 pun2 sou2-chai7 chiu7-si7 Ka-lek8-ti2.  16). I chit8-e7 khoaN3-kiN3, chiu7 loan5-ai3 in; chhe su3-chia2 khi3 Ka-lek8-ti2 hia, kiN3 in.  17). Pa-pi2-lun5 lang5 chiu7 lai5, kap i chiuN7 ai3-cheng5 e5 bin5-chhng5, kiaN5 im5, phah la5-sam5 i.  I siu7 phah la5-sam5 i2-au7, sim chiu7 kap in leng2-tam7.  18). An2-ni, i lou7-hian7 i e5 im5-heng7, koh lou7-hian7 i e5 e7-the2, Goa2 e5 sim chiu7 kap i leng2-tam7, chhin-chhiuN7 cheng5 kap i e5 toa7-chi2 leng2-tam7 chit8-iuN7.  19). I iau2-ku2 koh-khah im5-heng7, ki3-tit i siau3-lian5 ti7 Ai-kip8 toe7, kiaN5 im5-loan7 e5 jit8;  20). loan5-ai3 i siong-ho2 e5 lang5, sin-the2 iong2, cheng chiok, chhin-chhiuN7 lu5, chhin-chhiuN7 be2.  21). An2-ni li2 chiu7 ki3-tit li2 siau3-lian5 e5 si5 e5 im5-heng7; hit-si5 Ai-kip8 lang5 teh li2 e5 ni, it-tioh8 li2 siau3-lian5 e5 ni.
	22). A-ho5-li7-pa ah, Chu2 Ia5-ho5-hoa sou2-i2 an2-ni kong2, KhoaN3 ah, Goa2 beh kek-tong7 li2 chiah e5 siong-ho2-e5, lai5 kong-kek li2, chiu7-si7 li2 e5 sim sou2 leng2-tam7--e5, Goa2 beh hou7 i si3-ui5 lai5 kong-kek li2.  23). Chiu7-si7 Pa-pi2-lun5 lang5, Ka-lek8-ti2 cheng3 lang5, kap Pi2-kat, Su-a, Ko-a, chiah e5 chok8.  A-sut8 e5 cheng3-lang5 kap in lai5, seng2-tiuN2, koaN-oan5, kun-tiuN2, u7 mia5-siaN--e5, khia5-be2 e5, long2 si7 kho2-ai3 e5 siau3-lian5 lang5.  24). In beh toa3 kun-khi3, chian3-chhia, un7-niu5 e5 chhia, chhoa7 toa7-tui7 e5 cheng3-lang5 lai5 kong-kek li2; in gia5 toa7-pai5 sio2-pai5, thau5-khoe, pai5-tin7 ti7 li2 e5 si3-ui5 kong-kek li2; Goa2 beh chiong sim2-phoaN3 e5 su7 kau-tai3 in, in beh eng7 in e5 lut8-hoat sim2-phoaN3 li2.  25). Goa2 beh eng7 Goa2 e5 tou3-khi7 kong-kek li2; in beh eng7 toa7 siu7-khi3 pan7 li2; in beh koah li2 e5 phiN7 kap hi7-a2; li2 sou2 chhun e5 lang5, beh to2 ti7 to-e7; in beh liah8 li2 e5 kiaN2 cha-bou2-kiaN2; koh li2 sou2-lau5--e5 beh hou7 he2 sio-lio--khi3.  26). In beh pak li2 e5 i-hok8, chhiuN2 li2 sui2 e5 po2-mih8.  27). An2-ni, Goa2 beh hou7 li2 e5 im5-heng7, kap li2 ti7 Ai-kip8 toe7 koan3-lian7 kiaN5 e5 im5-loan7 long2 soah; hou7 li2 bo5 koh kiah8-bak8 khoaN3--in, iah8 bo5 koh ki3-liam7 Ai-kip8.  28). In-ui7 Chu2 Ia5-ho5-hoa an2-ni kong2, KhoaN3 ah, Goa2 beh chiong li2 kau ti7 li2 sou2 oan3-hun7 e5 lang5 e5 chhiu2, chiu7-si7 li2 e5 sim kap in leng2-tam7 e5 lang5 e5 chhiu2.  29). In beh oan3-hun7 lai5 pan7--li2, chhiuN2-theh8 li2 it-chhe3 lo5-lok8 lai5 tit-tioh8--e5; chhun li2 chit8-e5 chhiah-sin lou7-the2; li2 im5-loan7 e5 e7-the2, lian5 li2 e5 im5-heng7, kap li2 e5 im5-loan7, long2 beh lou7-hian7.  30). Li2 oe7 tu2-tioh8 hiah e5 tai7-chi3, in-ui7 li2 te3 goa7-pang lang5 lai5 kiaN5-im5; koh in-ui7 li2 tui3 in chiah e5 ngou2-siong7 lai5 bak la5-sam5.  31). Li2 u7 kiaN5 li2 e5 toa7-chi2 e5 lou7, sou2-i2 Goa2 beh chiong i e5 poe kau ti7 li2 e5 chhiu2.  32). Chu2 Ia5-ho5-hoa an2-ni kong2, Li2 beh lim li2 e5 toa7-chi2 sou2 lim e5 poe; hit e5 poe chhim koh khoah, toe2 chin-choe7; li2 chiu7 beh hou7 lang5 thi2-chhio3 ki-chhi3.  33). Li beh toa7 chiu2-chui3, toa7 iu-khou2; lim lin2 toa7-chi2 Sat-ma2-li7-a e5 poe; chiu7-si7 hou7 lang5 gong5-ngiah8 chhiN-chham2 e5 poe.  34). Li2 beh lim chit e5 poe, lim kau3 ta-ta; koh ka7 phoa3-poe e5 phe3, thiah-lih8 ka-ki7 e5 ni; in-ui7 chit e5 su7 Goa2 bat kong2--i; che si7 Chu2 Ia5-ho5-hoa kong2--e5.  35). Sou2-i2 Chu2 Ia5-ho5-hoa an2-ni kong2, In-ui7 li2 boe7-ki3-tit Goa2, chiong Goa2 hiat ti7 li2 e5 ka-chiah-au7, taN li2 tioh8 tam-tng li2 e5 im5-loan7 kap li2 hong3-chhiong3 su-iok8 e5 choe7.
	36). Ia5-ho5-hoa koh tui3 goa2 kong2, Jin5-chu2 ah, li2 beh sim2-mng7 A-ho5-lah8 kap A-ho5-li7-pa mah? tioh8 chi2-chhut in sou2 kiaN5 kho2-ouN3 e5 su7.  37). In kiaN5-im5, iah8 u7 huih ti7 i e5 chhiu2, koh kap ngou2-siong7 kiaN5-im5, iah8 hou7 in tui3 Goa2 sou2 siN e5 kiaN2 keng-ke3 he2, hou7 in thun-chiah8.  38). Chit e5 i2-goa7 in iau2 u7 tui3 Goa2 an2-ni kiaN5, chiu7-si7 siang5-jit8 phah la5-sam5 Goa2 e5 seng3-sou2, kan-hoan7 Goa2 chiah e5 an-hioh-jit8.  39). In thai5 kiaN2 hian3 hou7 ngou2-siong7, tng hit-jit8 koh jip8 Goa2 e5 seng3-sou2, lai5 phah la5-sam5--i; khoaN3 ah, in ti7 Goa2 e5 chhu3-lai7 an2-ni kiaN5.  40). Koh lin2 chhe su3-chia2 khi3 chhiaN2 hng7-hng7 e5 lang5; su3-chia2 kau3 in hia e5 si5, khoaN3 ah, in chiu7 lai5; li2 ui7-tioh8 in soe2 sin-khu, ui7 bak8-bai5, eng7 chhiu2-sek ka-ki7 chng-thaN7;  41). che7 ti7 sui2 e5 bin5-chhng5, chhng5-cheng5 chhai7 chit8 te3 toh, chiong Goa2 e5 hiuN-liau7, Goa2 e5 hiuN-iu5 pai5 ti7 hit teng2-bin7.  42). Kap i ti7-hia--e5, u7 kui-tin7 e5 lang5, an-iat8 hoaN-hi2 e5 siaN, iah8 u7 chhou-siok8 lang5 kap chiu2-han3, tui3 khong3-ia2 saN-kap lai5, chiong chhiu2-khoan5 koa3 ti7 in nng7-e5 e5 chhiu2, chiong sui2 bo7 ti3 ti7 in e5 thau5-khak.  43). Goa2 lun7-kau3 chit e5 lau7 e5 im5-hu7, u7 kong2, Hian7-chai7 lang5 iau2 beh kap i kiaN5 im5, i iah8 beh kap lang5 kiaN5-im5.  44). Lang5 jip8-khi3 chiu7-kun7 i, chhin-chhiuN7 chiu7-kun7 chhiong-ki; an2-ni in chiu7-kun7 nng7 e5 im5-hu7, A-ho5-lah8 kap A-ho5-li7-pa.  45). Beh u7 gi7-lang5 chiau3 sim2-phoaN3 im5-hu7 e5 le7, kap lau5 lang5 e5 huih e5 hu7-jin5-lang5 e5 le7, lai5 sim2-phoaN3 in; in-ui7 in si7 im5-hu7, iah8 u7 huih ti7 i e5 chhiu2.  46). Chu2 Ia5-ho5-hoa an2-ni kong2, Goa2 beh chhoa7 choe7-choe7 lang5 lai5 kong-kek in, hou7 in siu7 hiat-lai5 hiat-khi3, tu2-tioh8 chhiuN2-toat8.  47). Hiah e5 lang5 beh eng7 chioh8-thau5 tim3-si2 in, eng7 to-kiam3 thai5-si2 in; koh thai5-si2 in e5 kiaN2 cha-bou2-kiaN2, eng7 he2 sio in e5 chhu3-theh8.  48). An2-ni, Goa2 beh hou7 keng2-lai7 bo5 koh u7 im5-heng7, thang hou7 it-chhe3 e5 hu7-jin5-lang5 siu7 keng2-kai3, bo5 oh8 lin2 e5 im5-heng7.  49). Lang5 beh chiau3 lin2 e5 im5-heng7 po3-eng3 lin2; lin2 ia7 beh tam-tng chiah-e5 pai3 ngou2-siong7 e5 choe7; lin2 chiu7 oe7 chai Goa2 si7 Ia5-ho5-hoa.

[24]	Te7 kau2-ni5 chap8-geh8 chhoe-chap8 jit8, Ia5-ho5-hoa e5 oe7 koh lim5-kau3 goa2, kong2,  2). Jin5-chu2 ah, kin-a2-jit8 tu2-tu2 si7 Pa-pi2-lun5 ong5 chiu7-kun7 Ia5-lou7-sat-leng2 e5 jit8, li2 tioh8 chiong kin-a2-jit8 ki3 i e5 mia5.  3). Tioh8 tui3 chit e5 poe7-gek8 e5 ke siat phi3-ju7, kong2, Chu2 Ia5-ho5-hoa an2-ni kong2, Chiong tiaN2 chhai7 ti7 he2--nih; i2-keng chhai7 ho2, chiu7 piaN3 chui2 ti7 lai7-bin7,  4). chiong bah-te3, chiu7-si7 it-chhe3 pui5-sui2 e5 bah-te3, cheng5-thui2 au7-thui2, long2 khioh he7 ti7 lai7-bin7; keng2 ho2 e5 kut thiap8 hou7 i moa2.  5). Chhu2 iuN5-kun5-tiong te7-it ho2--e5, chiong chha5 thiap8 ti7 tiaN2-e7, hou7 tiaN2 kun2 chhiang5-chhiang5, thang chiong kut kun5 ti7 hi2 lai7-bin7.
	6). Chu2 Ia5-ho5-hoa an2-ni kong2, U7 chai-e7 ah, chit e5 hou7 lang5 lau5-huih e5 siaN5, chiu7-si7 siN sian e5 tiaN2, i e5 sian iau2-be7 tu5--khi3, tioh8 chiong bah-te3 tui3 hit tiong-kan chit8-te3 chit8-te3 theh8-chhut-lai5; bo5 ka7 i liam-khau.  7). SiaN5-tiong u7 siu7-thai5 e5 lang5 e5 huih, piaN3 ti7 kng-kng e5 chioh8-poaN5-teng2, bo5 piaN3 ti7 toe7--nih, thang eng7 thou5 kham3.  8). Chit e5 siaN5-lai7 sou2 lau5 e5 huih, piaN3 ti7 kng-kng e5 chioh8-poaN5-teng2, bo5 thang jia-kham3, si7 Goa2 hou7 i an2-ni; ui7-tioh8 beh kek toa7 siu7-khi3, kiaN5 po3-eng3.  9). Sou2-i2 Chu2 Ia5-ho5-hoa an2-ni kong2, U7 chai-e7 ah, chit e5 hou7 lang5 lau5-huih e5 siaN5, Goa2 iah8 beh thiap8 toa7-tui e5 he2-chha5.  10). ThiN-chha5 hou7 he2 chin iam7, chiong bah kun5 noa7, chiong thng ngau5 kho2, hou7 kut hu-lu--khi3.  11). Chiong tiaN2, piaN3 khang, chhai7 ti7 teh toh8 e5 thoaN3-teng2, hou7 tiaN2 pek-jiat8, hou7 tang5 sio ang5, iuN5 ki5-tiong e5 u3-oe3, tu5 hit teng2-bin7 e5 sian.  12). I tioh8-boa5 ia3-sian7, chong2-si7 sou2 siN toa7-toa7 e5 sian, iu5-goan5 bo5 lak; i e5 sian chiu7 na7 ti7 he2--nih, iah8 boe7 tu5-khi3.  13). Ti7 li2 e5 u3-oe3 tiong u7 im5-heng7, Goa2 bat chheng-khi3 li2, li2 iau2-ku2 bo5 chheng-khi3; sou2-i2 li2 e5 u3-oe3 boe7 koh tit-tioh8 chheng-khi3, kau3 Goa2 tui3 li2 hoat-chhut e5 toa7 siu7-khi3 soah.  14). Goa2 Ia5-ho5-hoa bat kong2--i; hit e5 su7 tek-khak chiaN5, Goa2 ia7 beh kiaN5--i, tek-khak bo5 hoan2-hok, tek-khak bo5 lin5-bin2, iah8 bo5 the3-hoe2; lang5 beh chiau3 li2 e5 ku2-tong7, chiau3 li2 e5 kiaN5-choe3 sim2-phoaN3 li2; che si7 Chu2 Ia5-ho5-hoa kong2--e5.
	15). Ia5-ho5-hoa e5 oe7 koh lim5-kau3 goa2 kong2,  16). Jin5-chu2 ah, khoaN3 ah, Goa2 beh chiong li2 e5 bak8-chiu sou2 i3-ai3--e5 hut-jian5 chhu2--khi3; chong2-si7 li2 m7-thang pi-ai thi5-khau3, iah8 m7-thang lau5 bak8-sai2.  17). Tok8-tok8 thang am3-chiN7 thou2-khui3, m7-thang chhut-siaN, m7-thang pan7-li2 song-su7, thau5-khak iu5-goan5 tioh8 pau thau5-kun, kha iu5-goan5 tioh8 chheng7-oe5, m7-thang ng li2 e5 chhui3-tun5, ia7 m7-thang chiah8 tiau3-song e5 piaN2.  18). Tui3 an2-ni, goa2 chiong chit e5 su7 cha2-khi2-si5 ka7 peh-siN3 kong2; e5-hng goa2 e5 bou2 chiu7 si2; keh cha2-khi2, goa2 chiu7 than3 beng7-leng7 lai5 kiaN5.
	19). Peh-siN3 mng7 goa2 kong2, Li2 an2-ni choe3, kap goan2 u7 sim2-mih8 kan-siap8? li2 thai2-tho2 bo5 ka7 goan2 kong2?  20). Goa2 in3 in kong2, Ia5-ho5-hoa e5 oe7 lim5-kau3 goa2 kong2,  21). Li2 tioh8 ka7 I2-sek-liat8-ke kong2, Chu2 Ia5-ho5-hoa an2-ni kong2, KhoaN3 ah, Goa2 beh phah la5-sam5 Goa2 e5 seng3-sou2, chiu7-si7 lin2 e5 se3-lek8 sou2 khoa-khau2, lin2 e5 bak8-chiu sou2 i3-ai3, lin2 e5 sim sou2 thiaN3-sioh--e5; koh lin2 sou2 lau5 ti7-hia e5 kiaN2 cha-bou2-kiaN2 beh to2 ti7 to-e7.  22). Hit-si5, lin2 beh chiau3 goa2 sou2 kiaN5--e5 lai5 kiaN5, bo5 ng lin2 e5 chhui3-tun5, iah8 bo5 chiah8 tiau3-song e5 piaN2.  23). Lin2 e5 thau5-khak iu5-goan5 pau thau5-kun, kha beh chheng7 oe5, bo5 pi-ai, bo5 thi5-khau3; lin2 beh ti7 lin2 e5 choe7-ok tiong siau-biat8, saN tui3-bin7 thou2-khui3.  24). I2-se-kiat beh an2-ni choe3 lin2 e5 tiau7-thau5, hoan7-na7 i sou2 kiaN5--e5, lin2 iah8 beh an2-ni kiaN5, chit e5 tai7-chi3 na7 kau3, lin2 chiu7 chai Goa2 si7 Ia5-ho5-hoa.
	25). Jin5-chu2 ah, tng Goa2 tu5-khi3 in sou2 oa2-kho3 e5, kap in sou2 hoaN-hi2 e5 eng5-kng, in e5 bak8-chiu sou2 i3-ai3--e5, in e5 sim sou2 thiaN3-sioh--e5, chiu7-si7 in e5 kiaN2-ji5,  26). hit-jit8 tit-tioh8 thoat-li7 e5 lang5 kiam2 bo5 lai5 li2 chia, hou7 li2 chhin-hi7 thiaN-kiN3 chit e5 su7 mah?  27). Tng hit-jit8, li2 e5 chhui3 chiu7 khui, li2 chiu7 kap tit-tioh8 thoat-li7 e5 lang5 kong2-oe7, bo5 koh e2-kau2; li2 beh an2-ni choe3 in e5 tiau7-thau5; in chiu7 chai Goa2 si7 Ia5-ho5-hoa.

[25]	Ia5-ho5-hoa e5 oe7 lim5-kau3 goa2 kong2,  2). Jin5-chu2 ah, li2 tioh8 bin7 ng3 A-bun5 chok8, soan-thoan5 kong-kek in, kong2, Lin2 tioh8 thiaN Chu2 Ia5-ho5-hoa e5 oe7;  3). Chu2 Ia5-ho5-hoa an2-ni kong2, Goa2 e5 seng3-sou2 siu7 phah la5-sam5, I2-sek-liat8 toe7 tu2-tioh8 pha-hng, Iu5-tai7-ke hou7 lang5 liah8; hit-si5 li2 in-ui7 chiah e5 su7, eng7 oe7 kong-kek in kong2, Hou7--chai7!  4). KhoaN3 ah, sou2-i2 Goa2 beh chiong li2 kau hou7 tang-hng e5 lang5 choe3-giap8; in beh ti7 li2 e5 sou2-chai7 chat-iaN5 khia7-khi2, chiah8 li2 e5 ke2-chi2, lim li2 e5 leng.  5). Goa2 beh hou7 Lah8-pa choe3 lok8-to5 e5 tiau5, hou7 A-bun5 chok8 e5 toe7 choe3 iuN5-kun5 to2 e5 sou2-chai7; lin2 chiu7 chai Goa2 si7 Ia5-ho5-hoa.  6). Chu2 Ia5-ho5-hoa an2-ni kong2, In-ui7 li2 tah-chhiu2 tng3-kha, moa2-sim biau2-si7, ng3 I2-sek-liat8 toe7 hoaN-hi2;  7). khoaN3 ah, sou2-i2 Goa2 chhun Goa2 e5 chhiu2 kong-kek li2, chiong li2 kau hou7 liat8-kok chhiuN2--khi3; Goa2 beh tui3 liat8-pang-tiong chian2-tu5 li2, hou7 li2 ti7 ban7-kok-tiong pai7-bo5; Goa2 beh tu5-biat8 li2; li2 chiu7 chai Goa2 si7 Ia5-ho5-hoa.
	8). Chu2 Ia5-ho5-hoa an2-ni kong2, In-ui7 Mou5-ap kap Se-jiN2 u7 teh kong2, KhoaN3 ah, Iu5-tai7-ke kap cheng3-kok bo5 koh-iuN7;  9). khoaN3 ah, in-ui7 an2-ni, Goa2 beh khui Mou5-ap e5 pian-kai3 tui3 chiah e5 siaN5, tui3 i pian-kai3 chiah e5 siaN5, choe3 i pun2-kok e5 eng5-kng--e5, chiu7-si7 Pek-ia5-se-boat8, Pa-lek8-bian2, Ki-liat8-teng5,  10). hou7 i kap A-bun5 chok8 long2 kau ti7 tang-hng e5 peh-siN3 choe3-giap8, hou7 A-bun5 chok8 bo5 koh siu7 ki3-liam7 ti7 liat8-pang-tiong.  11). Goa2 ia7 beh sim2-phoaN3 Mou5-ap; in chiu7 chai Goa2 si7 Ia5-ho5-hoa.
	12). Chu2 Ia5-ho5-hoa an2-ni kong2, In-ui7 I2-tong e5 sou2-kiaN5, chiu7-si7 kong-kek Iu5-tai7-ke lai5 po3-siu5, tui3 in e5 po3-siu5 lai5 hoan7 tang7-choe7;  13). sou2-i2 Chu2 Ia5-ho5-hoa an2-ni kong2, Goa2 beh chhun Goa2 e5 chhiu2 kong-kek I2-tong, chian2-tu5 in hia e5 lang5 kap cheng-siN; hou7 i pha-hng tui3 The5-ban7; kau3 Ti2-tan3 lang5 long2 si2 ti7 to-e7.  14). Koh Goa2 beh eng7 Goa2 e5 peh-siN3 I2-sek-liat8 e5 chhiu2, lai5 po3 Goa2 e5 kiu5-siu5 ti7 I2-tong; in beh chiau3 Goa2 e5 siu7-khi3, chiau3 Goa2 e5 toa7 siu7-khi3, lai5 kiaN5 ti7 I2-tong; chiu7 in beh chai Goa2 e5 po3-siu5; che si7 Chu2 Ia5-ho5-hoa kong2--e5.
	15). Chu2 Ia5-ho5-hoa an2-ni kong2, In-ui7 Hui-li7-su7 lang5 kiaN5 po3-siu5, chun5-sim biau2-si7 lai5 po3-siu5, kiat si2-oan3 beh chau5-biat8--in;  16). sou2-i2 Chu2 Ia5-ho5-hoa an2-ni kong2, KhoaN3 ah, Goa2 beh chhun Goa2 e5 chhiu2 kong-kek Hui-li7-su7 lang5; Goa2 beh chian2-tu5 Ki-the5 lang5, biat8-bo5 ian5-hai2 sou2 chhun e5 peh-siN3.  17). Goa2 beh eng7 toa7 siu7-khi3 e5 chek-hoat8, tui3 in kiaN5 toa7 e5 po3-siu5; Goa2 tui3 in po3-siu5 e5 si5, in chiu7 chai Goa2 si7 Ia5-ho5-hoa.

[26]	Te7 chap8-it ni5, geh8 e5 chhoe-it, Ia5-ho5-hoa e5 oe7 lim5-kau3 goa2 kong2,  2). Jin5-chu2 ah, in-ui7 Chhui-lo5 ng3 Ia5-lou7-sat-leng2 kong2, Hou7--chai7! hit-e5 choe3 liat8-pang e5 mng5--e5, i2-keng phoa3, taN kui-ng3 goa2; i i2-keng pha-hng, goa2 beh hong-seng7.  3). Sou2-i2 Chu2 Ia5-ho5-hoa an2-ni kong2, Chhui-lo5 ah, khoaN3 ah, Goa2 kap li2 choe3 tui3-tek8, Goa2 iah8 beh hou7 choe7-choe7 kok khi2-lai5 kong-kek li2, chhin-chhiuN7 hai2 hou7 i e5 eng2 gia5--khi2-lai5 chit8-iuN7.  4). In beh hui2-hoai7 Chhui-lo5 e5 siaN5-chhiuN5, thiah i e5 chiu2-kiN-lau5; Goa2 iah8 beh khau i e5 thou5-hun2, hou7 i chiaN5-choe3 kng-ko7-ko7 e5 chioh8-poaN5.  5). I beh ti7 hai2-tiong choe3 phak8-bang7 e5 sou2-chai7, iah8 beh chiaN5-choe3 liat8-kok sou2 chhiuN2 e5 mih8; in-ui7 Goa2 u7 kong2--i; che si7 Chu2 Ia5-ho5-hoa kong2--e5.  6). Siok8 ti7 Chhui-lo5 hiah e5 siaN5 e5 peh-siN3, beh hou7 to-kiam3 thai5-si2; in chiu7 chai Goa2 si7 Ia5-ho5-hoa.  7). In-ui7 Chu2 Ia5-ho5-hoa an2-ni kong2, KhoaN3 ah, Goa2 beh hou7 liat8-ong5 e5 ong5, chiu7-si7 Pa-pi2-lun5 ong5 Ni5-pou3-kah-ni5-sat, tui3 pak-hng chhoa7 be2, chhia, be2-peng, kun-tui7, kap choe7-choe7 peh-siN3, lai5 kong-kek Chhui-lo5.  8). I beh eng7 to-kiam3 thai5-si2 siok8 ti7 li2 hiah e5 siaN5 e5 peh-siN3, iah8 beh chat-iaN5 kong-kek li2, khi2 tho5-tui kong-kek li2, koaN7-tin5 kong-kek li2.  9). I beh an-siat kong3-siaN5 e5 thui5, kong-phoa3 li2 e5 siaN5-chhiuN5, eng7 pou2-thau5 thiah-hui2 li2 e5 chiu2-kiN-lau5.  10). In-ui7 i e5 be2 chin-choe7, thou5-hun2 jia-kham3 li2; i jip8 li2 e5 siaN5-mng5, chhin-chhiuN7 lang5 jip8 u7 phoa3-khiah e5 siaN5, hit-si5 in-ui7 khia5-be2--e5, kap un7-niu5-chhia, chian3-chhia e5 siaN, li2 e5 siaN5 beh tin2-tang7.  11). I e5 be2-toe5 beh thun2-tah8 li2 it-chhe3 e5 koe-lou7; i beh eng7 to thai5-si2 li2 e5 peh-siN3, li2 kian-kou3 e5 thiau7 beh to2 ti7 thou5-kha.  12). I beh chhiuN2 li2 e5 chai5-po2, kap li2 e5 he3-mih8, hui2 li2 e5 siaN5-chhiuN5, thiah li2 sui2 e5 chhu3, koh chiong li2 chiah e5 chioh8, chiah e5 chha5, chiah e5 thou5, long2 hiat ti7 chui2-tiong.  13). Goa2 beh hou7 li2 chhiuN3-koa e5 siaN long2 soah, li2 toaN5-khim5 e5 siaN bo5 koh thiaN-kiN3.  14). Goa2 beh hou7 li2 chiaN-choe3 kng-ko7-ko7 e5 chioh8-poaN5, choe3 phak8-bang7 e5 sou2-chai7; li2 bo5 koh siu7 khi2-cho7, in-ui7 Goa2 Ia5-ho5-hoa kong2--i.  Che si7 Chu2 Ia5-ho5-hoa kong2--e5.
	15). Chu2 Ia5-ho5-hoa tui3 Chhui-lo5 an2-ni kong2, Ti7 li2 tiong-kan u7 toa7-toa7 thai5-lang5 e5 su7, siu7-siong e5 lang5 ai-ai-chhan e5 si5, in-ui7 li2 to2-hoai7 e5 siaN, hai2-su7 kiam2 bo5 long2 tin2-tang7 mah?  16). Hit-si5 hai2-piN hiah e5 kun-ong5, beh tui3 i e5 ong5-ui7 loh8--lai5, tu5-khi3 i e5 le2-hok8, thng3--khi3 sui2 saN, chheng7 ngiauh8-ngiauh8-chhoah, che7 ti7 thou5-kha, si5-si5 khek-khek teh tio7, ui7-tioh8 li2 gong5-ngiah8.  17). In beh ui7 li2 choe3 ai-ko, tui3 li2 kong2, Li2 chit e5 u7 mia5-siaN e5 siaN5, peng5-sou3 si7 kiaN5-chun5 e5 lang5 sou2 khia7-khi2, ti7 hai2-bin7 choe3 kian-kou3--e5; peng5-jit8 i kap khia7-khi2 e5 peh-siN3, hou7 it-chhe3 tiam3 ti7-hia e5 lang5 bo5 m7 kiaN-hiaN5, taN chaiN2-iuN7 biat8-bo5 ah!  18). TaN ti7 li2 chit e5 to2-hoai7 e5 jit8, cheng3 hai2-su7 beh ngiauh8-ngiauh8-chhoah; hai2-tiong chiah e5 hai2-su7 khoaN3-kiN3 li2 bo5--khi3, chiu7 long2 kiaN-hiaN5.  19). In-ui7 Chu2 Ia5-ho5-hoa an2-ni kong2, Goa2 hou7 li2 choe3 pha-hng e5 siaN5, chhin-chhiuN7 hou7 hiah e5 bo5 lang5 khia7-khi2 e5 siaN5; koh hou7 chhim-ian poaN5-ke3 li2, toa7-chui2 kham3-bat8 li2.  20). Hit-si5 Goa2 hou7 li2 kap hiah e5 loh8 im-hu2--e5 saN-kap loh8--khi3, kau3 kou2-cha2 lang5 hia; hou7 li2 tiam3 ti7 toe7-e7 chhim e5 sou2-chai7, tui3 kou2-cha2 pha-hng e5 sou2-chai7, kap hiah e5 loh8 im-hu2 e5 lang5 ti7-teh, bo5 koh u7 lang5 khia7-khi2 ti7-hia, ti7 oah8-lang5 e5 toe7 bo5 koh u7 eng5-kng.  21). Goa2 beh hou7 li2 choe3 thang kiaN--e5, bo5 koh lau5 ti7 se3-kan; sui-jian5 lang5 chhe7 li2, iah8 eng2-eng2 chhe7-boe7-tioh8; che si7 Chu2 Ia5-ho5-hoa kong2--e5.

[27]	 Ia5-ho5-hoa e5 oe7 koh lim5-kau3 goa2 kong2,  2). Jin5-chu2 ah, tioh8 ui7 Chhui-lo5 choe3 ai-ko,  3). ka7 Chhui-lo5 kong2, Li2 khia7-khi2 hai2-khau2, kap liat8-kok cheng3 hai2-su7 boe2-boe7 choe3 seng-li2; Chu2 Ia5-ho5-hoa an2-ni kong2: Chhui-lo5 ah, li2 bat kong2, Goa2 si7 oan5-choan5 sui2--e5.  4). Li2 e5 keng2-kai3 ti7 hai2-tiong; khi2-cho7 li2 e5, hou7 li2 e5 sui2 oan5-choan5.  5). In eng7 Si7-ni5-jiN2 e5 chheng5-chhiu7 choe3 li2 it-chhe3 e5 pang, eng7 Li7-pa-lun3 e5 pek-hiuN-chhiu7 choe3 li2 e5 chun5-ui5.  6). Eng7 Pa-san e5 siong7-chhiu7 choe3 li2 e5 chiuN2, eng7 Ki-the5 hai2-su7 e5 ng5-iong5-chha5, jip8 chhiuN7-ge5 choe3 li2 che7 e5 pang.  7). Eng7 Ai-kip8 siu3-hoe e5 iu3-toe7-pou3 choe3 li2 e5 phang5, choe3 li2 e5 ki5; eng7 I2-li7-sa hai2-su7 lam5-sek chi2-sek e5 pou3, choe3 li2 e5 liang5-piN5.  8). Se-tun3 kap A-hoat khia7-khi2 e5 peh-siN3, choe3 li2 e5 ko3-chiuN2--e5; li2 tiong-kan gau5 e5 lang5 choe3 li2 e5 hoaN7-toa7--e5.  9). Ka-pa-lek8 lau2-lian7--e5 kap gau5 e5 lang5, long2 ti7 lin2 tiong-kan choe3 pou2 chun5-khang--e5; it-chhe3 ke3-hai2 e5 chun5-chiah, kap in e5 chui2-siu2, long2 ti7 li2 tiong-kan keng-eng5 seng-li2 e5 su7.  10). Pho-su, Lou7-tek, Hut e5 lang5, ti7 li2 kun-iaN5-tiong choe3 chian3-su7; in ti7 li2 e5 tiong-kan kui3 tin5-pai5 kap thau5-khoe, hian2-beng5 li2 e5 sui2.  11). A-hoat lang5 kap li2 e5 kun-tui7, long2 ti7 li2 si3-ui5 e5 chhiuN5-teng2; li2 e5 chiu2-kiN-lau5 iah8 u7 iong2-su7, in kui3 in e5 tin5-pai5 ti7 li2 si3-ui5 e5 chhiuN5-piah, seng5-choan5 li2 e5 sui2.  12). Tha-si lang5 in-ui7 tak8-iuN7 e5 chai5-but8 chhiong-chiok, chiu7 choe3 li2 e5 kheh-siong; toa3 gun5, thih, siah, ian5, lai5 oaN7 li2 e5 he3-mih8.  13). Nga2-oan5 lang5, Thou2-pa lang5, Bi2-siat lang5, long2 kap li2 kau-koan; in eng7 jin5-khau2 kap tang5-khi3, lai5 oaN7 li2 e5 he3-mih8.  14). To-ka-ma2 chok8 eng7 be2, kap chian3-be2, kap lo5, lai5 oaN7 li2 e5 he3-mih8.  15). Ti2-tan3 lang5 kap li2 kau-koan; choe7-choe7 hai2-su7 choe3 li2 e5 e7-poaN5 seng-li2; in toa3 chhiuN7-ge5, ou-bak8-chha5, kap li2 kau-oaN7.  16). A-lan5 lang5 in-ui7 li2 e5 che3-cho7 chhiong-chiok, chiu7 choe3 li2 e5 kheh-siong; in eng7 lek8-po2-chioh8, chi2-sek e5 pou3, siu3-hoe e5 mih8, iu3-toe7-pou3, sian-ho5, ang5-po2-chioh8, lai5 oaN7 li2 e5 he3-mih8.  17). Iu5-tai7 kap I2-sek-liat8 toe7 e5 lang5, long2 kap li2 kau-koan; in eng7 Bi2-lek8 e5 beh8, piaN2, bit8, iu5, ju2-hiuN, lai5 oaN7 li2 e5 he3-mih8.  18). Tai7-ma2-sek lang5 in-ui7 li2 e5 che3-cho7 chhiong-chiok, koh in-ui7 tak8-iuN7 e5 chai5-but8 chhiong-chiok; chiu7 toa3 Hek-pun2 e5 chiu2, kap peh8 iuN5-mng5, kap li2 kau-koan.  19). Ui-tan3 lang5 kap Nga2-oan5 lang5, toa3 soaN3 kap kng e5 thih, jiok8-kui3, chhiong-pou5, ti7 li2 e5 koe-chhi7, oaN7 li2 e5 he3-mih8.  20). Ti2-tan3 lang5 eng7 sui2 e5 be2-oaN-chu7 kap li2 kau-koan.  21). A-lah8-pek lang5 kap Ki-tat8 it-chhe3 e5 leng2-siu3, long2 choe3 li2 e5 e7-poaN5 seng-li2; eng7 iuN5-ko, kang e5 mi5-iuN5, soaN-iuN5, kap li2 kau-koan.  22). Si7-pa kap Lah8-ma2 e5 seng-li2 lang5 kap li2 kau-koan; in eng7 tak8-lui7 siong7-ho2 e5 hiuN-liau7, tak8-lui7 e5 po2-chioh8 kap ng5-kim lai5 oaN7 li2 e5 he3-mih8.  23). Hap-lan5, Kan-ni5, I-tian5 lang5, Si7-pa e5 seng-li2 lang5, A-sut8 lang5, Ki-boat lang5 kap li2 kau-koan.  24). Chiah e5 seng-li2 lang5 eng7 chin-ho2 e5 he3-mih8, lam5-sek siu3-hoe e5 pou3, chng kui-pau; koh u7 sui2 e5 i-hok8, chng ti7 pek-hiuN-chha5 e5 siuN-a2-lai7, eng7 soh pak8-i, kap li2 kau-koan.  25). Tha-si e5 chun5-chiah tau3 kui-pang, ka7 li2 chai3-he3; li2 chiu7 ti7 hai2-tiong pu3-u7, kek8-ki5 eng5-kng.  26). Li2 e5 ko3-chiuN2--e5, i2-keng ko3 li2 kau3 toa7-chui2 e5 sou2-chai7; tang-hong ti7 hai2-tiong ka7 li2 kong3-phoa3.  27). Li2 e5 chiN5-chai5, li2 e5 mih8-kiaN7, li2 e5 he3-phin2, li2 e5 chui2-siu2, li2 e5 hoaN7-toa7--e5, li2 e5 that chun5-khang--e5, li2 e5 keng-eng5 seng-li2--e5, i2-kip8 li2 tiong-kan e5 chian3-su7, kap li2 tiong-kan e5 cheng3-lang5, ti7 li2 pai7-hoai7 e5 jit8, long2 beh tim5 ti7 hai2-tiong.  28). Li2 hoaN7-toa7--e5 au5-kio3 e5 siaN chit8-e7 hoah, kau-ia2 long2 beh tin2-tang7.  29). KiN3-na7 ko3-chiuN2-e5, kap chui2-siu2, kap it-chhe3 ke3-hai2 hoaN7-toa7--e5, long2 beh li7-khui chun5 chiuN7-hoaN7.  30). In beh ui7 li2 khui-siaN toa7-khau3, sam2 thou5-hun2 ti7 thau5-khak, ko7 ti7 he2-hu-tiong.  31). Koh ui7-tioh8 li2 lai5 thi3 kng-thau5, eng7 moa5-pou3 ha5-io, thong3-sim thi5-khau3, kek8-ki5 pi-ai.  32). In ai-siong e5 si5, ui7-tioh8 li2 choe3 ai-ko, thi5-khau3 li2; kong2, U7 sim2-mih8 siaN5 chhin-chhiuN7 Chhui-lo5, chhin-chhiuN7 i ti7 hai2-tiong chiaN5-choe3 cheng7 chhiN-chhiN--e5 ah?  33). Li2 e5 he3-mih8 tui3 hai2-bin7 chiuN7-soaN, chiu7 hou7 choe7-choe7 peh-siN3 chhiong-chiok; li2 eng7 choe7-choe7 chiN5-chai5 he3-mih8, hou7 toe7-chiuN7 e5 kun-ong5 ho2-giah8.  34). Li2 ti7 chhim-chui2-tiong hou7 hai2-eng2 long3-phoa3 e5 si5, li2 e5 he3-mih8, kap li2 tiong-kan it-chhe3 e5 cheng3-lang5, chiu7 long2 tim5--loh8-khi3.  35). Hai2-su7 khia7-khi2 e5 peh-siN3, ui7-tioh8 li2 gong5-ngiah8; in e5 kun-ong5 long2 chin kiaN, bin7 tai3-iu-iong5.  36). Liat8-kok e5 seng-li2 lang5, long2 beh chhut ki-chhi3 e5 siaN; li2 hou7 lang5 thang kiaN, li2 bo5 thang koh ti7-teh tit8-kau3 eng2-oan2.

[28]	Ia5-ho5-hoa e5 oe7 koh lim5-kau3 goa2 kong2,  2). Jin5-chu2 ah, li2 tioh8 tui3 Chhui-lo5 e5 kun-ong5 kong2, Chu2 Ia5-ho5-hoa an2-ni kong2: In-ui7 li2 sim-lai7 kiau-ngou7, li2 iah8 kong2, Goa2 si7 chit8 e5 siong7-te3, goa2 ti7 hai2-tiong che7 Siong7-te3 e5 ui7; li2 sui-jian5 chun5-sim ka-ki7 liah8-choe3 si7 Siong7-te3, ki5-sit8 li2 si7 lang5, m7-si7 Siong7-te3.  3). KhoaN3 ah, li2 pi2 Tan7-i2-li2 khah u7 ti3-hui7, bo5 chit8-hang7 pi3-bit8 e5 su7 tui3 li2 un2-bat8.  4). Li2 oa2-kho3 ka-ki7 e5 ti3-hui7 chhang-mia5, tit-tioh8 chai5-po2, tit-tioh8 kim-gun5, siu ti7 li2 e5 khou3-pang5.  5). Li2 oa2-kho3 ka-ki7 e5 toa7 ti3-hui7 kap seng-li2, ke-thiN li2 e5 ho2-giah8; iah8 li2 e5 sim ui7-tioh8 li2 e5 ho2-giah8 lai5 kiau-ngou7.  6). Sou2-i2 Chu2 Ia5-ho5-hoa an2-ni kong2, In-ui7 li2 chun5-sim, ka-ki7 liah8-choe3 si7 Siong7-te3,  7). khoaN3 ah, sou2-i2 Goa2 beh toa3 goa7-pang lang5, chiu7-si7 liat8-kok-tiong kiong5-po7 e5 lang5, lai5 li2 chia; in beh puih8-to kong-kek li2 tui3 ti3-hui7 sou2 tit-tioh8 e5 ho2-mih8; phah la5-sam5 li2 e5 eng5-kng.  8). In beh hou7 li2 loh8 chhim-khiN; li2 beh si2 ti7 hai2-tiong, chhin-chhiuN7 siu7-thai5 e5 lang5 e5 si2 chit8-iuN7.  9). Ti7 thai5 li2 e5 lang5 e5 bin7-cheng5, li2 iau2-be7 kong2, Goa2 si7 Siong7-te3 mah? ki5-sit8 li2 ti7 thai5-si2 li2 e5 lang5 e5 chhiu2, put-ko3 si7 lang5, m7-si7 Siong7-te3.  10). Li2 beh si2, ti7 goa7-kok lang5 e5 chhiu2-tiong, chhin-chhiuN7 be7 siu7 kat-le2 e5 lang5 e5 si2 chit8-iuN7, in-ui7 Goa2 u7 kong2 i; che si7 Chu2 Ia5-ho5-hoa sou2 kong2-e5.
	11). Ia5-ho5-hoa e5 oe7 lim5-kau3 goa2 kong2,  12). Jin5-chu2 ah, li2 tioh8 ka7 Chhui-lo5 ong5 choe3 ai-ko, tui3 i kong2, Chu2 Ia5-ho5-hoa an2-ni kong2, Li2 bo5 sou2 m7 chiau5-pi7, ti3-hui7 chhiong-chiok, oan5-choan5 sui2.  13). Li2 bat ti7 Ai-tian5 Siong7-te3 e5 hng5-lai7, eng7 tak8-iuN7 e5 po2-chioh8 choe3 li2 e5 chng-thaN7, chiu7-si7 ang5-po2-chioh8, ng5-gek8, kap kim-kong-chioh8, chhiN-gek8, ang5-be2-lo2, kap phek-gek8, lam5-gek8, lek8-po2-chioh8, kap chhiah-gek8, kap ng5-kim; koh li2 kou2 kap siau, ti7 li2 hia che3-cho7, tng li2 siu7-cho7 e5 jit8, chiu7 long2 chiau5-pi7.  14). Li2 si7 hit e5 siu7 boah-iu5 jia-kham3 e5 ki-lou7-peng; Goa2 an-ti3 li2 ti7 Siong7-te3 e5 seng3-soaN; li2 ong2-lai5 ti7 chhut-he2 e5 chioh8 e5 tiong-kan.  15). Li2 tui3 siu7-cho7 e5 jit8 sou2 kiaN5 long2 oan5-choan5, tit8-kau3 chhe7-tioh8 put-gi7 ti7 li2 e5 tiong-kan.  16). In-ui7 li2 seng-li2 chin-toa7, lang5 chiu7 eng7 kiong5-po7 chhiong-moa2 ti7 li2 e5 tiong-kan, ti3-kau3 li2 hoan7-choe7; in-ui7 an2-ni, Goa2 khoaN3 li2 chhin-chhiuN7 u3-oe3, chiu7 tui3 Siong7-te3 e5 soaN koaN2-tiok8 li2; jia-kham3 e5 ki-lou7-peng ah, Goa2 i2-keng chiong li2 tui3 chhut-he2 e5 chioh8 e5 tiong-kan tu5-biat8.  17). Li2 in-ui7 sui2, sim-tiong kiau-ngou7; koh in-ui7 li2 e5 eng5-kng pai7-hoai7 li2 e5 ti3-hui7; Goa2 i2-keng chhia-to2 li2 ti7 toe7--nih, hou7 li2 to2 ti7 kun-ong5 e5 bin7-cheng5, hou7 in khoaN3-kiN3.  18). Li2 in-ui7 choe7-koa3 chin-choe7, choe3 seng-li2 bo5 kong-to7; li2 phah la5-sam5 li2 hiah e5 seng3-sou2; sou2-i2 Goa2 hou7 he2 tui3 li2 tiong-kan chhut, lai5 sio-biat8 li2; hou7 li2 ti7 sou2 u7 khoaN3-kiN3 e5 lang5 e5 bak8-chiu-cheng5, pian3-choe3 toe7-chiuN7 e5 he2-hu.  19). Cheng3 peh-siN3 e5 tiong-kan, kiN3-na7 bat li2 e5 lang5, long2 beh ui7-tioh8 li2 lai5 gong5-ngiah8; li2 hou7 lang5 thang kiaN, eng2-oan2 bo5 thang koh ti7-teh.
	20). Ia5-ho5-hoa e5 oe7 lim5-kau3 goa2 kong2,  21). Jin5-chu2 ah, li2 e5 bin7 tioh8 ng3 Se-tun3, tui3 i soan-thoan5, kong2,  22). Chu2 Ia5-ho5-hoa an2-ni kong2, Se-tun3 ah, khoaN3 ah, Goa2 kap li2 choe3 tui3-tek8, Goa2 tek-khak ti7 li2 tiong-kan tit-tioh8 eng5-kng; Goa2 ti7 i tiong-kan kiaN5 sim2-phoaN3, hian2-beng5 Goa2 choe3-seng3 e5 si5, in chiu7 chai Goa2 si7 Ia5-ho5-hoa.  23). Goa2 iah8 beh hou7 un-ek8 kap lau5-huih e5 su7 jip8 i e5 koe-lou7, tioh8-siong--e5 to2 ti7 i e5 tiong-kan, si3-ui5 u7 to-kiam3 kong-kek i; in chiu7 chai Goa2 si7 Ia5-ho5-hoa.  24). Si3-ui5 peng5-sou3 khoaN3-khin I2-sek-liat8-ke e5 lang5, i2-au7 bo5 koh ng3 in choe3 chhak8 lang5 e5 chhi3, hou7 lang5 kan-khou2 e5 chhau2-chhi3; in chiu7 chai Goa2 si7 Chu2 Ia5-ho5-hoa.
	25). Chu2 Ia5-ho5-hoa an2-ni kong2, Goa2 chu7-chip8 I2-sek-liat8-ke, tui3 sou2 si3-soaN3--khi3 e5 peh-siN3-tiong, tui3 in hian2-beng5 Goa2 choe3-seng3, ti7 liat8-kok lang5 e5 bak8-chiu-cheng5; hit-si5 in beh khia7-khi2 ti7 pun2 sou2-chai7, chiu7-si7 Goa2 sou2 siuN2-su3 Goa2 e5 lou5-pok8 Nga2-kok e5 toe7.  26). In beh an-jian5 khia7-khi2 ti7 hi2 tiong-kan; Goa2 i2-keng kiaN5 sim2-phoaN3 ti7 si3-ui5 khoaN3-khin in e5 lang5, hit-si5 in beh khi2 chhu3, chai-cheng3 phu5-to5-hng5, an-jian5 khia7-khi2; in chiu7 chai Goa2 si7 Ia5-ho5-hoa, in e5 Siong7-te3.

[29]	Te7 chap8--ni5, chap8-geh8 chap8-ji7, Ia5-ho5-hoa e5 oe7 lim5-kau3 goa2 kong2,  2). Jin5-chu2 ah, li2 e5 bin7 tioh8 ng3 Ai-kip8 ong5 Hoat-lo2, soan-thoan5 lai5 kong-kek i, i2-kip8 Ai-kip8 choan5-toe7.  3). Li2 tioh8 thoan5 kong2, Chu2 Ia5-ho5-hoa an2-ni kong2, KhoaN3 ah, Ai-kip8 ong5 Hoat-lo2 ah, Goa2 choe3 li2 e5 tui3-tek8; li2 chiu7-si7 toa7 gok8-hi5, to2 ti7 ka-ki7 e5 kang-ho5 tiong; li2 bat kong2, Goa2 e5 ho5 si7 goa2-e5, goa2 ui7 ka-ki7 lai5 cho7--e5.  4). Goa2 beh eng7 kau kau-tiau5 li2 e5 ge5-cho5; koh hou7 li2 kang-ho5-tiong e5 hi5 khah8-tiau5 ti7 li2 e5 lan5; Goa2 beh chiong li2 kap sou2 khah8-tiau5 ti7 li2 e5 lan5 e5 hi5, tui3 kang-ho5 tiong thoa chhut-lai5.  5). Goa2 beh chiong li2 kap li2 kang-ho5-tiong e5 hi5 long2 hiat ti7 khong3-ia2; li2 beh to2 ti7 chhan5--nih, bo5 khioh choe3-tui, bo5 siu-sip8; Goa2 chiong li2 hou7 toe7-chiuN7 e5 ia2-siu3, khong-tiong e5 pe-chiau2 choe3 chiah8-mih8.  6). Ai-kip8 khia7-khi2 e5 peh-siN3 long2 beh chai Goa2 chiu7-si7 Ia5-ho5-hoa, in-ui7 in tui3 I2-sek-liat8-ke, bat choe3 lou5-ui2 e5 koaiN2-a2.  7). In eng7 chhiu2 kiah8 li2, li2 pit-khui, siong-tioh8 in e5 keng-thau5, in oa2--li2, li2 chih8-khi3, siam5-tioh8 in e5 io.  8). Sou2-i2 Chu2 Ia5-ho5-hoa an2-ni kong2, KhoaN3 ah, Goa2 beh hou7 to-kiam3 lim5-kau3 li2; tui3 lin2 tiong-kan chian2-tu5 lang5 kap cheng-siN.  9). Ai-kip8 toe7 beh hong-hoe3, leng2-cheng7; in chiu7 chai Goa2 si7 Ia5-ho5-hoa; in-ui7 i ka-ki7 kong2, Chit e5 ho5 si7 goa2-e5, si7 goa2 cho7--e5.  10). KhoaN3 ah, Goa2 kap li2 i2-kip8 li2 e5 kang-ho5 choe3 tui3-tek8; hou7 Ai-kip8 toe7 tui3 Sek-hut-ni5 e5 thah, tit8-kau3 Kou2-sit8 e5 kau-kai3 choan5-jian5 hong-hoe3 leng2-cheng7.  11). Lang5 e5 kha bo5 tui3 hia ke3, siu3 e5 kha ia7 bo5 tui3 hia ke3; lek8-ke3 si3-chap8-ni5 ku2, bo5 lang5 khia7-khi2.  12). Goa2 beh hou7 Ai-kip8 toe7 ti7 leng2-cheng7 e5 toe7 chiaN5-choe3 leng2-cheng7; i e5 siaN5 ti7 hong-hoe3 e5 siaN5 tiong piN3-choe3 hong-hoe3, lek8-ke3 si3-chap8-ni5, Goa2 ia7 beh chiong Ai-kip8 lang5 hun-soaN3 ti7 liat8-kok, si3-soaN3 ti7 liat8-pang.  13). Chu2 Ia5-ho5-hoa an2-ni kong2, Moa2 si3-chap8-ni5, Goa2 beh chio-chip8 Ai-kip8 lang5, tui3 in sou2 si3-soaN3--khi3 e5 liat8-kok lai5;  14). Goa2 beh hou7 Ai-kip8 siu7-liah8--e5 to3-lai5, hou7 in to3-lai5 in e5 pun2-toe7 Pa-thek-lo5; ti7-hia beh chiaN5-choe3 bi5-soe3 e5 kok.  15). Beh choe3 liat8-kok-tiong te7-it bi5-soe3--e5, iah8 bo5 koh chu7-ko ti7 liat8-kok e5 teng2-bin7; Goa2 beh kiam2-chio2 in, ti3-kau3 in bo5 koan2-hat liat8-kok.  16). I tek-khak bo5 koh choe3 I2-sek-liat8-ke sou2 oa2-kho3--e5, sou2 oat8-thau5 lai5 giong2-bong7-e5, bian2-tit Goa2 ki3-tit in e5 choe7; in chiu7 chai Goa2 si7 Chu2 Ia5-ho5-hoa.
	17). Ji7-chap8-chhit ni5, chiaN-geh8 chhoe-it, Ia5-ho5-hoa e5 oe7 lim5-kau3 goa2 kong2,  18). Jin5-chu2 ah, Pa-pi2-lun5 ong5, Ni5-pou3-kah-ni5-sat, hou7 i e5 kun-peng toa7-toa7 tioh8-boa5, kong-kek Chhui-lo5; ti3-kau3 tak8-e5 thau5-khak bo5 mng5, keng-thau5 liu3-phe5; chong2-si7 i kap i e5 kun-peng, tui3 ti7 Chhui-lo5, long2 bo5 tit-tioh8 kang-chiN5, lai5 po3-tap i toa7-toa7 tioh8-boa5 e5 kong-kek.  19). Sou2-i2 Chu2 Ia5-ho5-hoa an2-ni kong2, KhoaN3 ah, Goa2 beh chiong Ai-kip8 toe7 siuN2-su3 Pa-pi2-lun5 ong5 Ni5-pou3-kah-ni5-sat, i beh liah8 i e5 cheng3 peh-siN3, chhiuN2 i sou2 chhiuN2 e5 mih8, kiap i sou2 kiap e5 mih8, che chiu7 thang choe3 i e5 kun-peng e5 kang-chiN5.  20). Goa2 chiong Ai-kip8 toe7 hou7 i, po3-tap i sou2 tioh8-boa5--e5; in-ui7 in thoe3 Goa2 choe3-kang; che si7 Chu2 Ia5-ho5-hoa kong2-e5.
	21). Tng hit-jit8, Goa2 beh hou7 chit8 ki kak, ui7-tioh8 I2-sek-liat8 ke hoat-chhut; koh beh hou7 li2 khui-chhui3 ti7 in tiong-kan; in chiu7 chai Goa2 si7 Ia5-ho5-hoa.

[30]	Ia5-ho5-hoa e5 oe7 lim5-kau3 goa2 kong2,  2). Jin5-chu2 ah, li2 tioh8 soan-thoan5 kong2, Chu2 Ia5-ho5-hoa an2-ni kong2, Chham2 ah chit-jit8, lin2 tioh8 thi5-khau3.  3). In-ui7 jit8 kun7--lah, chiu7-si7 Ia5-ho5-hoa e5 jit8 kun7--lah8, chiu7-si7 bat8-hun5 e5 jit8, beh choe3 liat8-kok e5 si5-ki5.  4). Beh u7 to-kiam3 lim5-kau3 Ai-kip8, ti7 Ai-kip8 siu7-thai5 e5 lang5 to2--loh8-khi3 e5 si5, Kou2-sit8 lang5 chiu7 u7 thong3-khou2; in beh liah8 i e5 cheng3-lang5, thiah-hui2 i e5 toe7-ki.  5). Kou2-sit8, Hut, Lou7-tek, chham-chhap e5 peh-siN3, kap Kou2-pa, i2-kip8 tong5-beng5 e5 kok e5 peh-siN3, long2 beh kap in saN-kap to2 ti7 to-e7.
	6). Ia5-ho5-hoa an2-ni kong2, Hu5-chou7 Ai-kip8--e5 iah8 beh to2; i se3-lek8 e5 kiau-ngou7 beh kang3-ke7; tui3 Sek-hut-ni5 e5 thah khi2, in long2 beh ti7-hia to2 ti7 to-e7; che si7 Chu2 Ia5-ho5-hoa kong2--e5.  7). In beh ti7 leng2-cheng7 e5 toe7 e5 tiong-kan, lai5 choe3 leng2-cheng7; i chiah e5 siaN5 iah8 beh liat8 ti7 chiah e5 hong-hoe3 e5 siaN5 e5 tiong-kan.  8). Tng Goa2 pang3-he2 ti7 Ai-kip8, kiN3-na7 pang-chan7 i--e5, long2 siu7 biat8-bo5; hit-si5, in chiu7 chai Goa2 si7 Ia5-ho5-hoa.  9). Kau3 hit-jit8 beh u7 su3-chia2 tui3 Goa2 e5 bin7-cheng5 tah-chun5 chhut-khi3; hou7 an-jian5 khia7-khi2 e5 Kou2-sit8 lang5 kiaN-hiaN5; beh u7 thong3-khou2 lim5-kau3 in, chhin-chhiuN7 Ai-kip8 e5 jit8 chit8-iuN7; khoaN3 ah, tai7-chi3 lai5--lah.
	10). Chu2 Ia5-ho5-hoa an2-ni kong2, Goa2 beh eng7 Pa-pi2-lun5 ong5 Ni5-pou3-kah-ni5-sat e5 chhiu2, biat8 Ai-kip8 e5 cheng3-lang5.  11). I kap te3 i e5 lang5, chiu7-si7 liat8-kok-tiong kiong5-po7-e5, beh lai5 hui2-biat8 chit e5 toe7; in beh puih8-to kong-kek Ai-kip8, hou7 pian3-toe7 u7 siu7-thai5 e5 lang5.  12). Goa2 beh hou7 hiah e5 kang-ho5 ta, iah8 beh eng7 hit e5 toe7 boe7 hou7 phaiN2-lang5 e5 chhiu2; Goa2 beh eng7 goa7-pang e5 chhiu2 hou7 hit e5 toe7 kap ki5-tiong sou2 u7--e5, piN3-choe3 leng2-cheng7; che si7 Goa2 Ia5-ho5-hoa kong2--e5.
	13). Chu2 Ia5-ho5-hoa an2-ni kong2, Goa2 beh hui2-biat8 hiah e5 ngou2-siong7, tui3 Lo5-hut tu5-biat8 sin5-put8; tek-khak bo5 koh u7 kun-ong5 tui3 Ai-kip8 toe7 chhut; Goa2 beh kang3-loh8 kiaN-hiaN5 ti7 Ai-kip8 toe7.  14). Goa2 beh hou7 Pa-thek-lo5 leng2-cheng7; pang3-he2 ti7 So2-an e5 tiong-kan; kiaN5 sim2-phoaN3 e5 su7 ti7 Lo5 e5 toe7-hng.  15). Goa2 beh piaN3-chhut Goa2 e5 toa7 siu7-khi3 ti7 Sin3, chiu7-si7 Ai-kip8 e5 oe7-sou2; iah8 beh biat8 Lo5 e5 cheng3-lang5.  16). Goa2 beh pang3-he2 ti7 Ai-kip8, Sin3 beh tu2-tioh8 toa7 thong3-khou2; Lo5 beh tu2-tioh8 kong-phoa3, Lo5-hut tng-thau5 peh8-jit8 tu2-tioh8 tui3-tek8.  17). A-bun5 kap Pi2-pek-sit8 e5 siau3-lian5 lang5, beh to2 ti7 to-e7; in beh hou7 lang5 liah8-khi3.  18). Goa2 ti7 Tap-pi2-lek8 at-chih8 Ai-kip8 chiah e5 taN, hou7 i in-ui7 se3-lek8 e5 kiau-ngou7, soah ti7 i e5 tiong-kan; hit-si5 ti7-hia jit8 ou-am3; lun7-kau3 chit e5 siaN5, beh u7 bat8-hun5 jia-kham3; i tiong-kan e5 cha-bou2-kiaN2 beh hou7 lang5 liah8--khi3.  19). Goa2 beh an2-ni sim2-phoaN3 Ai-kip8; in chiu7 chai Goa2 si7 Ia5-ho5-hoa.
	20). Chap8-it-ni5, chiaN-geh8 chhoe-chhit, Ia5-ho5-hoa e5 oe7 lim5-kau3 goa2 kong2,  21). Jin5-chu2 ah, Goa2 i2-keng at-chih8 Ai-kip8 ong5 Hoat-lo2 e5 chhiu2-kut; bo5 pau i e5 siong, bo5 kou5-ioh8, bo5 chat pou3-liau5, thang hou7 i u7 lat8 kiah8-to.  22). Sou2-i2 Chu2 Ia5-ho5-hoa an2-ni kong2, KhoaN3 ah, Goa2 kap Ai-kip8 ong5 Hoat-lo2 choe3 tui3-tek8, beh chiong i nng7 ki chhiu2-kut, iong2--e5, siu7 at-chih8--e5, beh choe3 chit8-e7 at-chih8; hou7 to tui3 i e5 chhiu2 ka-lauh8.  23). Goa2 beh chiong Ai-kip8 lang5 hun-soaN3 ti7 liat8-kok, si3-soaN3 ti7 liat8-pang.  24). Goa2 beh hou7 Pa-pi2-lun5 ong5 e5 chhiu2-kut u7 lat8, chiong Goa2 e5 to kau ti7 i e5 chhiu2; Goa2 beh at-chih8 Hoat-lo2 e5 chhiu2-kut, i beh ti7 i e5 bin7-cheng5 hiN-hiN-chhan, chhin-chhiuN7 siu7 si2-siong e5 lang5 hiN-hiN-chhan.  25). Goa2 beh hu5 Pa-pi2-lun5 ong5 e5 chhiu2-kut; Hoat-lo2 e5 chhiu2-kut beh se5-loh8-khi3; Goa2 chiong Goa2 e5 to kau ti7 Pa-pi2-lun5 ong5 e5 chhiu2; i beh chhun-chhut hit ki to ti7 Ai-kip8 toe7; hit-si5 in chiu7 chai Goa2 si7 Ia5-ho5-hoa.  26). Goa2 beh chiong Ai-kip8 lang5 hun-soaN3 ti7 liat8-kok, si3-soaN3 ti7 liat8-pang; in chiu7 chai Goa2 si7 Ia5-ho5-hoa.

[31]	Chap8-it--ni5, saN-geh8 chhoe-it, Ia5-ho5-hoa e5 oe7 lim5-kau3 goa2 kong2:  2). Jin5-chu2 ah, li2 tioh8 tui3 Ai-kip8 ong5 Hoat-lo2, i2-kip8 i e5 cheng3-lang5 kong2, Li2 hiah toa7-te3, si7 chhin-chhiuN7 chi7-chui7?  3). KhoaN3 ah, A-sut8 bat choe3 Li7-pa-lun3 e5 pek-hiuN-chhiu7, ki-oaiN7 chin sui2, im3-ng2 chhin-chhiuN7 chhiu7-na5, chhiu7-sin koaiN5-toa7, ki-be2 chhun jip8 hun5-tiong.  4). Hiah e5 chui2 iuN2 i toa7-chang5, chhim-ian hou7 i hoat chin-koaiN5, i hiah e5 kang-ho5 seh8-lau5 ti7 chai-cheng3 i e5 sou2-chai7; thiah-chhe e5 chui2, lau5 kau3 chhan5-hng5 e5 chhiu7-bak8.  5). Sou2-i2 i koaiN5-toa7 poaN5-ke3 chhan5--nih e5 cheng3-chhiu7; i e5 ki chin-am7; i e5 oaiN7 chin-tng5; in-ui7 ti7 i hoat-siN e5 si5 u7 chui2 choe7-choe7.  6). Khong-tiong e5 pe-chiau2, long2 ti7 ki-teng2 choh-siu7; chhan5-ia2 e5 chau2-siu3 long2 ti7 ki-e7 siN-kiaN2; choe7-choe7 toa7-kok long2 tiam3 ti7 i e5 im3-e7.  7). Chhiu7 toa7, ki tng5, chiaN5-choe3 chin sui2; in-ui7 kun soan ti7 toa7 chui2-piN.  8). Siong7-te3 hng5-lai7 e5 pek-hiuN-chhiu7 jia i boe7-tioh8; chheng5-chhiu7 put-kip8 i e5 ki, png-chhiu7 put-kip8 i e5 oaiN7, Siong7-te3 hng5-lai7 chiah e5 chhiu7 long2 boe7 pi2-tit i e5 sui2.  9). Goa2 hou7 i e5 ki-oaiN7 bou7-seng7, chiaN5-choe3 sui2; ti3-kau3 Siong7-te3 hng5-lai7 Ai-tian5 it-chhe3 e5 chhiu7, long2 oan3-tou3 i.  10). Sou2-i2 Chu2 Ia5-ho5-hoa an2-ni kong2, In-ui7 li2 koaiN5-toa7, ki-be2 chhun jip8 hun5-tiong, i e5 sim in-ui7 i e5 koaiN5-toa7 lai5 chu7-ko,  11). an2-ni, Goa2 beh chiong i kau ti7 liat8-kok tiong u7 toa7 se3-lek8--e5; i tek-khak beh pan7--i, in-ui7 i e5 choe7-ok, Goa2 koaN2-tiok8 i.  12). Goa7-pang-lang5, chiu7-si7 liat8-pang-tiong kiong5-po7--e5, chiong i chho3-tng7, hiat-kak8, i e5 oaiN7 ka-lauh8 ti7 soaN--nih kap it-chhe3 e5 soaN-kok-tiong; i e5 ki chih8 ti7 hit sou2-chai7 e5 ho5-piN; toe7-chiuN7 e5 cheng3 peh-siN3 i2-keng loh8-khi3, li7-khui i e5 im3-ng2.  13). Khong-tiong e5 pe-chiau2, long2 beh hioh ti7 chit e5 soe-pai7 e5 chhiu7-teng2; chhan5-ia2 e5 chau2-siu3 long2 beh toa3 ti7 i e5 chhiu7-ki;  14). thang hou7 chui2-piN chiah e5 chhiu7, bo5 in-ui7 koaiN5 toa7 lai5 chu7-ko; iah8 bo5 chiong ki-be2 chhun-jip8 hun5-tiong; koh hiah e5 tit-tioh8 chui2 lun7-tek8 u7 se3-lek8 e5, iah8 boe7 tit-tioh8 koaiN5-toa7 lai5 khia7--khi2-lai5; in-ui7 in ti7 se3-kan lang5 e5 tiong-kan, kap loh8 im-kan e5 lang5, long2 kau hou7 si2-bo5, kau3 chhim-chhim e5 toe7-e7.
	15). Chu2 Ia5-ho5-hoa an2-ni kong2, I loh8 im-kan e5 hit-jit8, Goa2 hou7 lang5 pi-ai; Goa2 ui7-tioh8 i jia-kham3 chhim-ian, iok-sok kang-ho5, hou7 toa7-chui2 theng5-lau5; Goa2 iah8 hou7 Li7-pa-lun3 ui7-tioh8 i chhiN-chham2; chhan5-ia2 chiah e5 chhiu7 long2 in-ui7 i hun7-khi3.  16). Goa2 chiong i hiat-loh8 im-kan, kap loh8-khiN e5 lang5 saN-kap loh8--khi3; hit-si5 liat8-kok thiaN-kiN3 i tui7-loh8 e5 siaN, chiu7 long2 tin2-tang7; Ai-tian5 it-chhe3 e5 chhiu7, Li7-pa-lun3 tit-tioh8 chui2 lun7-tek8, te7-it ho2 te7-it sui2 e5, long2 ti7 toe7-e7 chhim e5 sou2-chai7, siu7 an-ui3.  17). In iah8 kap i saN-kap loh8 im-kan, kau3 siu7 to thai5 e5 lang5 hia; in bat choe3 i e5 chhiu2-kut, ti7 liat8-kok-tiong khia7-khi2 i e5 im3-ng2-e7.
	18). Ti7 chiah-e5 eng5-kng koaiN5-toa7, ti7 Ai-tian5 chiah e5 chhiu7-tiong, li2 chhin-chhiuN7 chi7-chui7? chong2-si7 li2 beh kap Ai-tian5 chiah e5 chhiu7 saN-kap loh8-khi3 toe7-e7 chhim e5 sou2-chai7; li2 beh kap siu7 to thai5 e5 lang5, to2 ti7 bo5 siu7 kat-le2 e5 lang5 e5 tiong-kan.  Che chiu7-si7 Hoat-lo2 kap i e5 cheng3 peh-siN3; che si7 Chu2 Ia5-ho5-hoa kong2--e5.

[32]	Chap8-ji7--ni5, chap8-ji7-geh8, chhoe-it, Ia5-ho5-hoa e5 oe7 lim5-kau3 goa2 kong2,  2). Jin5-chu2 ah, li2 tioh8 ui7 Ai-kip8 ong5 Hoat-lo2 choe3 ai-ko, ka7 i kong2, Chiong5-cheng5 li2 ti7 liat8-kok-tiong, chhin-chhiuN7 iong2 e5 sai; taN li2 si7 chhin-chhiuN7 hai2-tiong e5 gok8-hi5; li2 chong5-chhut li2 e5 kang-ho5, eng7 kha tin2-tang7 chiah e5 chui2, ti3-kau3 kang-ho5 e5 chui2 piN3-lo5.  3). Chu2 Ia5-ho5-hoa an2-ni kong2, Goa2 beh eng7 choe7-choe7 kok e5 peh-siN3, chiong Goa2 e5 bang7 pha ti7 li2 e5 teng2-bin7, in beh eng7 Goa2 e5 bang7, ka7 li2 thoa--chhut-lai5.  4). Goa2 beh hiat li2 ti7 toe7--nih, pang3-he7 ti7 chhan5-ia2, hou7 khong-tiong e5 pe-chiau2 long2 hioh ti7 li2 e5 teng2-bin7; hou7 pian3-toe7 e5 ia2-siu3 chiah8 li2 kau3 pa2.  5). Goa2 beh chiong li2 e5 bah hiat ti7 soaN-nih, eng7 li2 koaiN5-toa7 e5 sin-si thun7-moa2 soaN-kok.  6). Goa2 koh beh eng7 li2 e5 huih, koan3-ak li2 sou2 siu5 e5 toe7; im-kau3 chiah e5 soaN; ho5-kau beh tui3 li2 lai5 chhiong-moa2.  7). Goa2 phah-biat8 li2 e5 si5, beh jia-kham3 chiah e5 thiN, hou7 cheng3 chhiN ou-am3; eng7 bat-hun5 jia-iam2 jit8-thau5, geh8 iah8 bo5 hoat-chhut kng.  8). Goa2 beh hou7 thiN e5 kng ti7 li2 e5 teng2-bin7 long2 ou-am3; koh hou7 li2 e5 toe7 ou-am3; che si7 Chu2 Ia5-ho5-hoa kong2--e5.  9). Goa2 hou7 li2 pai7-bo5 e5 hong-siaN kau3 li2 sou2 m7-bat e5 tak8-kok, hit-si5 Goa2 beh hou7 choe7-choe7 peh-siN3 e5 sim hoan5-lo2.  10). Goa2 ti7 in e5 bin7-cheng5 bu2 Goa2 e5 kiam3 e5 si5, Goa2 beh hou7 choe7-choe7 kok e5 peh-siN3 ui7-tioh8 li2 gong5-ngiah8, kun-ong5 iah8 beh ui7-tioh8 li2 toa7 kiaN-hiaN5; ti7 li2 to2--loh8-khi3 e5 jit8, in tak8-lang5 ui7 ka-ki7 e5 siN3-mia7 ngiauh8-ngiauh8-chhoah.  11). In-ui7 Chu2 Ia5-ho5-hoa an2-ni kong2, Pa-pi2-lun5 ong5 e5 to beh lim5-kau3 li2.  12). Goa2 beh eng7 iong2-su7 e5 to hou7 li2 e5 choe7-choe7 lang5 to2--loh8-khi3.  Chiah e5 iong2-su7 long2 si7 liat8-kok-tiong kiong5-po7--e5; in beh hou7 Ai-kip8 e5 kiau-ngou7 kui ti7 bo5, Ai-kip8 e5 cheng3 peh-siN3 beh siu7 chau5-biat8.  13). Goa2 beh tui3 Ai-kip8 choe7-choe7 chui2-piN tu5-biat8 sou2 u7 e5 chau2-siu3, lang5 e5 kha bo5 koh phah-lo5 chit e5 chui2, siu3 e5 toe5 iah8 bo5 koh tah8--i.  14). Hit-si5 Goa2 beh hou7 in e5 chui2 che7-chheng, hou7 in e5 ho5 lau5 chhin-chhiuN7 iu5; che si7 Chu2 Ia5-ho5-hoa kong2--e5.  15). Goa2 hou7 Ai-kip8 toe7 hong-hoe3 leng2-cheng7, chit e5 toe7 choat8-bo5 chiong5-cheng5 sou2 chhiong-moa2--e5; koh Goa2 kong-kek ki5-tiong it-chhe3 khia7-khi2 e5 peh-siN3; hit-si5 in chiu7 chai Goa2 si7 Ia5-ho5-hoa.  16). Chit-e5 si7 ai-ko, lang5 beh eng7 chit-e5 lai5 ai-khau3; liat8-kok chiah e5 cha-bou2-gin2-a2 beh eng7 an2-ni lai5 ai-khau3; in ui7-tioh8 Ai-kip8 kap i e5 cheng3 peh-siN3, iah8 beh eng7 chit-e5 lai5 ai-khau3; che si7 Chu2 Ia5-ho5-hoa kong2--e5.
	17). Chap8-ji7--ni5, chap8-ji7 geh8 chap8-gou7, Ia5-ho5-hoa e5 oe7 lim5-kau3 goa2 kong2,  18). Jin5-chu2 ah, li2 tioh8 in-ui7 Ai-kip8 e5 cheng3-lang5 ai-khau3; koh tioh8 chiong Ai-kip8 kap u7 mia5-siaN e5 kok chiah e5 cha-bou2-gin2-a2, kap loh8-khiN e5 lang5, choe3 chit8-e7 hiat-loh8 toe7-e7 chhim e5 sou2-chai7.  19). Li2 e5 sui2 iaN5-ke3 chi7-chui7 ah? li2 tioh8 loh8-khi3, kap bo5 siu7 kat-le2 e5 lang5 saN-kap to2--teh.  20). In beh to2 ti7 hou7 to thai5 e5 lang5 e5 tiong-kan, i siu7 kau-hu3 ti7 to-kiam3, tioh8 chiong i kap i e5 cheng3-lang5 thoa--khi3.  21). Kiong5-beng2 e5 iong2-su7 beh ti7 im-kan tui3 i kap pang-chan7 i--e5 kong2-oe7; in si7 bo5 siu7 kat-le2, siu7 to thai5 e5 lang5; i2-keng loh8--khi3, to2-teh bo5 tin2-tang7.  22). A-sut8 kap i e5 cheng3 peh-siN3, long2 ti7-hia; i e5 bong7 ti7 i e5 si3-ui5; in long2 si7 siu7-thai5, to2 ti7 to-e7--e5.  23). In e5 bong7 ti7 khiN-tiong kek8-chhim e5 sou2-chai7, i e5 cheng3 peh-siN3 ti7 i e5 bong7 e5 si3-chiu-ui5, long2 si7 siu7-thai5 to2 ti7 to-e7--e5; in bat ti7 oah8-lang5 e5 toe7 hou7 lang5 kiaN-hiaN5.  24). I2-lan5 iah8 ti7-hia, i e5 cheng3 peh-siN3 ti7 i e5 bong7 e5 si3-ui5, long2-si7 siu7-thai5, to2 ti7 to-e7, bo5 siu7 kat-le2 loh8-khi3 toe7-e7 chhim e5 sou2-chai7--e5; in bat ti7 oah8-lang5 e5 toe7 hou7 lang5 kiaN-hiaN5, koh kap loh8-khiN e5 lang5 saN-kap tam-tng leng5-jiok8.  25). In ka7 i kap i e5 cheng3 peh-siN3, ti7 siu7-thai5 e5 lang5 e5 tiong-kan, an bin5-chhng5; in e5 bong7 ti7 i e5 si3-chiu-ui5; in long2 si7 bo5 siu7 kat-le2, siu7 to thai5--e5; in bat ti7 oah8-lang5 e5 toe7 hou7 lang5 kiaN-hiaN5, koh kap loh8-khiN e5 lang5 saN-kap tam-tng leng5-jiok8; i i2-keng he7 ti7 siu7-thai5 e5 lang5 e5 tiong-kan.  26). Bi2-siat, Thou2-pa, kap i e5 cheng3 peh-siN3, long2 ti7-hia; i e5 bong7 long2 ti7 i e5 si3-ui5, in long2 si7 bo5 siu7 kat-le2, hou7 to thai5--e5; in bat ti7 oah8-lang5 e5 toe7, hou7 lang5 kiaN-hiaN5.  27). In boe7 tit-tioh8 kap hiah e5 bo5 siu7 kat-le2 to2-teh e5 iong2-su7, saN-kap to2-teh; chiah e5 iong2-su7 toa3 ke-si loh8 im-kan; thau5-khak khun3 ti7 to-kiam3, kut-thau5-teng2 u7 in e5 choe7-ok; in bat ti7 oah8-lang5 e5 toe7 hou7 iong2-su7 kiaN-hiaN5.  28). Li2 beh pai7-hoai7 ti7 bo5 siu7 kat-le2 e5 lang5 e5 tiong-kan, kap hiah-e5 siu7 to thai5 e5 lang5 saN-kap to2-teh.  29). I2-tong iah8 ti7-hia, i hiah e5 kok-ong5 kap it-chhe3 e5 siu2-leng2, sui-jian5 u7 se3-lek8, iu5-goan5 he7 ti7 siu7-thai5 e5 lang5 e5 tiong-kan; in beh kap bo5 siu7 kat-le2--e5, i2-kip8 loh8-khiN e5 lang5 saN-kap to2-teh.  30). Ti7-hia u7 pak-hng cheng3-ong5 e5 kiaN2, kap it-chhe3 Se-tun3 lang5, long2 kap siu7-thai5 e5 lang5 loh8-khi3; in sui-jian5 u7 se3-lek8, hou7 lang5 kiaN-hiaN5, iu5-goan5 siu7 kian3-siau3; in bo5 siu7 kat-le2, kap siu7 to thai5--e5 saN-kap to2-teh, kap loh8-khiN e5 lang5 saN-kap tam-tng leng5-jiok8.  31). Hoat-lo2 kap i e5 kun-peng long2 hou7 to thai5--si2; Hoat-lo2 khoaN3-kiN3, ui7-tioh8 i hiah e5 cheng3-lang5 chiu7 siu7 an-ui3; che si7 Chu2 Ia5-ho5-hoa kong2--e5.  32). Goa2 hou7 i ti7 oah8-lang5 e5 toe7, choe3 thang kiaN-hiaN5; Hoat-lo2 kap i e5 cheng3-lang5, beh kap siu7 to thai5 e5 lang5 saN-kap he7 ti7 bo5 siu7 kat-le2 e5 lang5 e5 tiong-kan; che si7 Chu2 Ia5-ho5-hoa kong2--e5.

[33]	Ia5-ho5-hoa e5 oe7 lim5-kau3 goa2 kong2,  2). Jin5-chu2 ah, li2 tioh8 tui3 pun2-kok e5 peh-siN3 kong2-oe7, ka7 in kong2, Goa2 hou7 to-kiam3 lim5-kau3 chit8-kok e5 si5, hi2 chit8-kok e5 peh-siN3 tui3 in tiong-kan keng2 chit8-lang5, siat-lip8 i choe3 siu2-bang7 e5;  3). i khoaN3-kiN3 to-kiam3 lim5-kau3 hit sou2-chai7, na7 pun5 sau3-kak keng2-kai3 cheng3 peh-siN3;  4). kiN3-na7 thiaN-kiN3 sau3-kak e5 siaN, bo5 siu7 keng2-kai3--e5, to-kiam3 na7 lai5 chau5-biat8 i, i e5 choe7 beh kui ti7 i e5 thau5-khak-teng2.  5). I thiaN-kiN3 sau3-kak e5 siaN, bo5 siu7 keng2-kai3, i e5 choe7 beh kui ti7 i pun2-sin; i na7 siu7 keng2-kai3, chiu7 oe7 kiu3 ka-ki7 e5 siN3-mia7.  6). Siat-su2 siu2-bang7 e5 lang5 khoaN3-kiN3 to-kiam3 kau3, bo5 pun5 sau3-kak, ti3-kau3 peh-siN3 bo5 siu7 keng2-kai3, to-kiam3 lai5 thai5-si2 in tiong-kan e5 chit8-lang5, hit e5 lang5 sui-jian5 si2 ti7 i e5 choe7, chong2-si7 Goa2 beh tui3 siu2-bang7 e5 lang5 tho2 i sit-loh8 siN3-mia7 e5 choe7.  7). Jin5-chu2 ah, Goa2 an2-ni siat-lip8 li2 choe3 I2-sek-liat8-ke siu2-bang7 e5 lang5, sou2-i2 li2 tioh8 thiaN Goa2 chhui3-lai7 sou2 kong2 e5 oe7, thoe3 Goa2 keng2-kai3 in.  8). Goa2 tui3 phaiN2-lang5 kong2, PhaiN2-lang5 ah, li2 tek-khak oe7 si2; li2 na7 bo5 khui-chhui3 keng2-kai3 phaiN2-lang5, hou7 i li7-khui sou2 kiaN5 e5 lou7; chit e5 phaiN2-lang5 beh si2 ti7 i e5 choe7, chong2-si7 Goa2 beh tui3 li2 tho2 i sit-loh8 siN3-mia7 e5 choe7.  9). Siat-su2 li2 keng2-kai3 phaiN2-lang5 oat8-tng2 li7-khui sou2 kiaN5 e5 lou7; i iu5-goan5 m7 oat8-tng2 li7-khui, i beh si2 ti7 i e5 choe7, li2 chiu7 oe7 kiu3 li2 e5 oah8-mia7.
	10). Jin5-chu2 ah, li2 tioh8 tui3 I2-sek-liat8-ke kong2, Lin2 siong5-siong5 an2-ni kong2, Goan2 e5 ke3-sit goan2 e5 choe7-ok, ti7 goan2 e5 sin-chiuN7; goan2 si7 in-ui7 an2-ni chiam7-chiam7 siau-bo5, thai2-tho2 oe7 oah8 ah?  11). Li2 tioh8 tui3 in kong2, Chu2 Ia5-ho5-hoa kong2, Goa2 ki2 Goa2 e5 eng2-oah8 lai5 chiu3-choa7, Goa2 toan3-toan3 bo5 hoaN-hi2 phaiN2-lang5 si2-bo5, tok8-tok8 hoaN-hi2 phaiN2-lang5 oat8-tng2 li7-khui sou2 kiaN5 e5 lou7 lai5 oah8; I2-sek-liat8-ke ah, lin2 tioh8 oat8-to3-tng2, li7-khui phaiN2-lou7, lin2 siaN2-su7 beh chhu2-si2 ah?  12). Jin5-chu2 ah, li2 tioh8 tui3 li2 e5 peh-siN3 kong2, Gi7-lang5 e5 gi7, ti7 i hoan7-choe7 e5 jit8 boe7-oe7 kiu3 i; lun7-kau3 phaiN2-lang5 e5 phaiN2, ti7 i oat8-tng2 li7-khui i e5 phaiN2 sou2 kiaN5 e5 jit8, iah8 boe7-oe7 hou7 i poah8-to2; gi7-lang5 ti7 hoan7-choe7 e5 jit8, ia7 boe7-oe7 in-ui7 i e5 gi7 lai5 tit-tioh8 oah8.  13). Goa2 tui3 gi7-lang5 kong2, i tek-khak oah8; i na7 oa2-kho3 i e5 gi7 lai5 kiaN5-phaiN2, chiu7 i sou2-kiaN5 e5 gi7, long2 bo5 tit-tioh8 ki3-liam7; i beh in-ui7 sou2 kiaN5 e5 phaiN2 lai5 si2.  14). Koh, Goa2 tui3 phaiN2-lang5 kong2, Li2 tek-khak si2, i na7 oat8-tng2 li7-khui i e5 choe7, kiaN5 cheng3-tit8 kap hap8-li2 e5 su7;  15). koh heng5 lang5 e5 tng3-thau5 kap sou2 chhiuN2 lang5 e5 mih8, chun-than3 oah8-mia7 e5 lut8-le7, bo5 koh choe3 phaiN2, i tek-khak oah8, bo5 ti3-kau3 si2.  16). I sou2 hoan7 it-chhe3 e5 choe7, bo5 koh ka7 i ki3-tit; i kiaN5 cheng3-tit8 kap hap8-li2 e5 su7, tek-khak oe7 oah8.  17). Li2 e5 peh-siN3 iau2 teh kong2, Chu2 e5 lou7 bo5 kong-peng5, ki5-sit8 si7 in e5 lou7 bo5 kong-peng5.  18). Gi7-lang5 oat8-tng2 li7-khui i e5 gi7, lai5 kiaN5-phaiN2; chiu7 beh in-ui7 an2-ni lai5 si2.  19). PhaiN2-lang5 oat8-tng2 li7-khui i e5 phaiN2, kiaN5 cheng3-tit8 kap hap8-li2 e5 su7; chiu7 beh in-ui7 an2-ni lai5 oah8.  20). Lin2 iau2 teh kong2, Chu2 e5 lou7 bo5 kong-peng5; I2-sek-liat8-ke ah, Goa2 beh chiau3 lin2 tak8-lang5 sou2-kiaN5--e5, sim2-phoaN3 lin2.
	21). Goan2 siu7 liah8 e5 liau2-au7 chap8-ji7-ni5, chap8-geh8 chhoe-gou7, u7 chit8-lang5 tui3 Ia5-lou7-sat-leng2 to5-chau2 kau3 goa2 chia; kong2, SiaN5 i2-keng kong-phoa3.  22). To5-chau2 e5 lang5 iau2-be7 kau3, cheng5 chit8-jit8 e5 e5-hng, Ia5-ho5-hoa e5 chhiu2 he7 ti7 goa2 e5 sin-chiuN7; khui goa2 e5 chhui3; kau3 keh cha2-khi2, hit lang5 lai5 kau3 goa2 chia; goa2 e5 chhui3 chiu7 khui, bo5 koh e2-kau2.  23). Ia5-ho5-hoa e5 oe7 lim5-kau3 goa2 kong2,  24). Jin5-chu2 ah, tiam3 ti7 I2-sek-liat8 hong-hoe3 e5 toe7 e5 lang5 teh kong2, A-pek-lah8-han2 tok8-tok8 chit8-lang5, u7 tit-tioh8 chit e5 toe7 choe3-giap8; lan2 lang5-giah8 chin-choe7, chit e5 toe7 si7 hou7 lan2 choe3-giap8--e5.  25). Sou2-i2 li2 tioh8 ka7 in kong2, Chu2 Ia5-ho5-hoa an2-ni kong2, Lin2 chiah8 iau2 u7 huih e5 bah, koh kiah8-khi2 lin2 e5 bak8-chiu, giong2-bong7 lin2 e5 ngou2-siong7; koh thai5-lang5 lau5-huih, lin2 iau2 oe7 tit-tioh8 chit e5 toe7 choe3-giap8 mah?  26). Lin2 oa2-kho3 lin2 e5 to-kiam3, kiaN5 kho2-ouN3 e5 su7; lang5-lang5 phah la5-sam5 chhu3-piN e5 bou2; lin2 iau2 oe7 tit-tioh8 chit e5 toe7 choe3-giap8 mah?  27). Li2 tioh8 tui3 in an2-ni kong2, Chu2 Ia5-ho5-hoa an2-ni kong2, Goa2 ki2 Goa2 e5 eng2-oah8 lai5 chiu3-choa7; ti7 pha-hng e5 sou2-chai7--e5, beh to2 ti7 to-e7, ti7 chhan5-ia2 e5 tiong-kan--e5, Goa2 beh kau in hou7 ia2-siu3 thun-chiah8; ti7 oe7-sou2 kap tong7-lai7--e5, beh si2 ti7 un-ek8.  28). Goa2 beh hou7 chit e5 toe7 leng2-cheng7, hou7 lang5 gong5-ngiah8; i in-ui7 se3-lek8 e5 kiau-ngou7 ia7 beh soah; I2-sek-liat8 chiah e5 soaN long2 beh leng2-cheng7, bo5 lang5 keng-ke3.  29). Goa2 in-ui7 in sou2 kiaN5 it-chhe3 kho2-ouN3 e5 su7, hou7 toe7 pha-hng; ti3-kau3 lang5 gong5-ngiah8; hit-si5 in chiu7 chai Goa2 si7 Ia5-ho5-hoa.
	30). Jin5-chu2 ah, Li2 e5 peh-siN3 ti7 chhu3-piN, ti7 chhu3 mng5-khau2, tam5-lun7 li2; hiaN-ti7 tui3 hiaN-ti7 saN-kap kong2, Lai5 ah, lai5 thiaN, thiaN-khoaN3 Ia5-ho5-hoa e5 oe7 si7 kong2 sim2-mih8.  31). In lai5 li2 chia, chhin-chhiuN7 peh-siN3 lai5 chu7-hoe7; che7 ti7 li2 e5 bin7-cheng5, chhin-chhiuN7 si7 Goa2 e5 peh-siN3; in thiaN li2 e5 oe7, iah8 bo5 khi3-kiaN5; in-ui7 in e5 chhui3 hian2-chhut choe7-choe7 chhin-ai3, chong2-si7 sim si7 teh jip8 chiN5.  32). KhoaN3 ah, in khoaN3 li2 chhin-chhiuN7 gau5 chok-gak8, ho2 siaN-im e5 lang5 sou2 chhiuN3 e5 nga2-ko; in thiaN li2 e5 oe7 ia7 bo5 khi3 kiaN5.  33). KhoaN3 ah, sou2 kong2 e5 oe7 kin2-kin2 beh chiaN5; kau3 chiaN5 e5 si5, in chiu7 chai bat u7 sian-ti ti7 in tiong-kan.

[34]	Ia5-ho5-hoa e5 oe7 lim5-kau3 goa2 kong2,  2). Jin5-chu2 ah, li2 tioh8 soan-thoan5 kong-kek I2-sek-liat8 chiah e5 bok8-chia2; li2 tioh8 soan-thoan5 lai5 tui3 in kong2, Chu2 Ia5-ho5-hoa tui3 chiah e5 bok8-chia2 an2-ni kong2, Chai-e7 ah, I2-sek-liat8 chiah e5 bok8-chia2, in-ui7 in iuN2-chhi7 ka-ki7; bok8-chia2 kiam2 m7 eng-kai iuN2-chhi7 iuN5-kun5 mah?  3). Lin2 chiah8 i e5 iu5, chheng7 i e5 mng5, thai5 i e5 pui5--e5, ia7 bo5 iuN2-chhi7 iuN5-kun5.  4). Loan2-jiok8--e5, lin2 bo5 kou3 hou7 i iong2; phoa3-piN7--e5, lin2 bo5 ka7 i i-ti7; siu7-siong--e5, lin2 bo5 ka7 i pau; siu7 koaN2-tiok8--e5, lin2 bo5 chhoa7 i to3--lai5, sit-loh8--e5, lin2 bo5 chhe7--i; tok8-tok8 eng7 kiong5-po7, giam5-giam5 e5 koan2-hat.  5). In-ui7 bo5 bok8-chia2, iuN5 chiu7 si3-soaN3; i2-keng si3-soaN3, chiu7 choe3 it-chhe3 ia2-siu3 e5 chiah8-mih8.  6). Goa2 e5 iuN5 si3-koe3 kiaN5 ti7 chiah e5 soaN--nih, ti7 tak8-e5 koaiN5 e5 soaN-teng2, si3-soaN3 ti7 choan5-toe7, bo5 lang5 khi3 tui, bo5 lang5 khi3 chhe7.  7). Sou2-i2 lin2 chiah e5 bok8-chia2 tioh8 thiaN Ia5-ho5-hoa e5 oe7.  8). Chu2 Ia5-ho5-hoa kong2, Goa2 ki2 Goa2 e5 eng2-oah8 lai5 chiu3-choa7, Goa2 e5 iuN5 in-ui7 bo5 bok8-chia2, chiu7 chiaN5-choe3 siu7-chhiuN2 e5 mih8, iuN5 ia7 choe3 it-chhe3 ia2-siu3 e5 chiah8-mih8; ia7 Goa2 e5 bok8-chia2 bo5 chhe7 Goa2 e5 iuN5; chiah e5 bok8-chia2 in-ui7 in iuN2-chhi7 ka-ki7, bo5 iuN2-chhi7 Goa2 e5 iuN5;  9). sou2-i2 lin2 chiah e5 bok8-chia2 tioh8 thiaN Ia5-ho5-hoa e5 oe7;  10). Chu2 Ia5-ho5-hoa an2-ni kong2, Goa2 kap bok8-chia2 choe3 tui3-tek8, beh tui3 in e5 chhiu2 tui-tho2 Goa2 e5 iuN5, hou7 in bo5 koh iuN2-chhi7 iuN5-kun5; bok8-chia2 ia7 bo5 koh iuN2-chhi7 ka-ki7; Goa2 beh kiu3 Goa2 e5 iuN5 thoat-li7 in e5 chhui3, bo5 koh choe3 in e5 chiah8-mih8.  11). In-ui7 Chu2 Ia5-ho5-hoa an2-ni kong2, KhoaN3 ah, Goa2, Goa2 beh pun2-sin chhe7 Goa2 e5 iuN5, lai5 chhe7-tioh8--i.  12). Bok8-chia2 ti7 iuN5-kun5 si3-soaN3 e5 jit8, chaiN2-iuN7 chhe7 i e5 iuN5, Goa2 ia7 beh chhin-chhiuN7 an2-ni chhe7 Goa2 e5 iuN5; chiah e5 iuN5 ti7 bat8-hun5 ou-am3 e5 jit8, si3-soaN3 kau3 tak8 sou2-chai7, Goa2 beh tui3-hia kiu3 in to3--lai5.  13). Goa2 beh tui3 liat8-kok-tiong chhoa7 in chhut, tui3 tak8-kok e5 lai7-bin7 chu7-chip8 in, chhoa7 in to3-lai5 in e5 pun2 sou2-chai7; ia7 beh ti7 I2-sek-liat8 soaN chiah e5 khoe-piN, keng2-lai7 it-chhe3 thang khia7-khi2 e5 sou2-chai7, lai5 iuN2-chhi7 in.  14). Goa2 beh ti7 ho2-ho2 e5 chhau2-tiuN5 iuN2-chhi7 in, in e5 iuN5-tiau5 beh ti7 I2-sek-liat8 koaiN5-ui7 e5 soaN; in beh ti7 ho2-ho2 e5 iuN5-tiau5-lai7 to2-teh-khun3, ia7 ti7 I2-sek-liat8 soaN pui5-sui2 e5 chhau2-tiuN5 chiah8-chhau2.  15). Chu2 Ia5-ho5-hoa kong2, Goa2 beh pun2-sin iuN2-chhi7 Goa2 e5 iuN5, hou7 in to2-teh-khun3.  16). Sit-loh8--e5 Goa2 beh chhe7 i; siu7 koaN2-tiok8--e5, Goa2 beh chhoa7 i to3-lai5; siu7-siong--e5 Goa2 beh pau--i; phoa3-piN7--e5, Goa2 beh i-ti7 i; tok8-tok8 pui5--e5, iong2--e5, Goa2 beh tu5-biat--i, ia7 beh peng2-kong iuN2-chhi7 in.  17). Goa2 e5 iuN5-kun5 ah, lun7-kau3 lin2, Chu2 Ia5-ho5-hoa an2-ni kong2, Goa2 beh ti7 iuN5 kap iuN5 e5 tiong-kan, kang e5 mi5-iuN5 kap kang e5 soaN-iuN5 e5 tiong-kan, kiaN5 phoaN3-toan3.  18). Li2 ti7 ho2-ho2 e5 chhau2-tiuN5 chiah8-chhau2, iau2 liah8-choe3 sio2-khoa2 su7 mah? chhun e5 chhau2 lin2 keng2-jian5 eng7 kha thun2-tah8--i? lin2 lim chheng e5 chui2; chhun--e5 lin2 keng2-jian5 eng7 kha phah-lo5--i?  19). Lun7-kau3 Goa2 e5 iuN5 si7 chiah8 lin2 eng7 kha tah8--e5, lim lin2 eng7 kha phah-lo5--e5.
	20). Sou2-i2 Chu2 Ia5-ho5-hoa tui3 in an2-ni kong2, KhoaN3 ah, Goa2 pun2-sin ti7 pui5 e5 iuN5 kap san2 e5 iuN5 e5 tiong-kan, kiaN5 phoaN3-toan3.  21). In-ui7 lin2 eng7 sin-khu, eng7 keng-thau5 khoeh--in, eng7 lin2 e5 kak tak phoa3-piN7--e5, ti3-kau3 hou7 in si3-soaN3 ti7 goa7-bin7.  22). Sou2-i2 Goa2 beh chin2-kiu3 Goa2 e5 iuN5-kun5, bo5 koh choe3 siu7 chhiuN2 e5 mih8; Goa2 iah8 beh ti7 iuN5 kap iuN5 e5 tiong-kan kiaN5 phoaN3-toan3.  23). Goa2 beh siat-lip8 chit8 e5 bok8-chia2, chiau3-kou3 in, i beh iuN2-chhi7 in; chiu7-si7 Goa2 e5 lou5-pok8 Tai7-pit8; i beh iuN2-chhi7 in, choe3 in e5 bok8-chia2.  24). Goa2 Ia5-ho5-hoa beh choe3 in e5 Siong7-te3; Goa2 e5 lou5-pok8 Tai7-pit8 beh ti7 in e5 tiong-kan choe3 siu2-leng2; che si7 Goa2 Ia5-ho5-hoa kong2--e5.  25). Goa2 beh kap in lip8 peng5-an e5 iok, hou7 ok-siu3 tui3 keng2-lai7 toan7-choat8; in chiu7 beh an-jian5 khia7-khi2 ti7 khong3-ia2, khun3 ti7 chhiu7-na5-lai7.  26). Goa2 beh hou7 in kap Goa2 e5 soaN si3-ui5 e5 sou2-chai7 chiaN5-choe3 hok-khi3 e5 goan5-thau5; Goa2 iah8 beh chiau3-si5 loh8-hou7, beh u7 si hok-khi3 e5 toa7-hou7.  27). Chhan5-ia2 e5 chhiu7 beh kiat ke2-chi2; toe7 ia7 beh chhut-san2; in beh an-jian5 khia7-khi2 ti7 pun2 sou2-chai7; Goa2 at-chih8 in sou2 pe7 e5 taN, kiu3 in thoat-li7 hit e5 liah8 in choe3 lou5-chai5 e5 lang5 e5 chhiu2; hit-si5 in chiu7 chai Goa2 si7 Ia5-ho5-hoa.  28). In bo5 koh choe3 goa7-pang lang5 sou2 chhiuN2 e5 mih8, toe7-chiuN7 e5 ia2-siu3 ia7 bo5 koh thun-chiah8 in; si7 beh an-jian5 khia7-khi2, bo5 lang5 hou7 in kiaN-hiaN5.  29). Goa2 beh ka7 in heng-khi2 chit8 e5 chhut-mia5 chai-cheng3 e5 sou2-chai7; in ti7 keng2-lai7, bo5 koh hou7 ki-hng sou2 biat8; ia7 bo5 koh siu7-tioh8 goa7-pang-lang5 e5 leng5-jiok8.  30). In beh chai Goa2 Ia5-ho5-hoa in e5 Siong7-te3, si7 kap in ti7-teh; ia7 chai in I2-sek-liat8-ke si7 Goa2 e5 peh-siN3; che si7 Chu2 Ia5-ho5-hoa kong2--e5.  31). Lin2 si7 Goa2 e5 iuN5, si7 Goa2 chhau2-tiuN5 e5 iuN5; lin2 si7 lang5; Goa2 ia7 si7 lin2 e5 Siong7-te3; che si7 Chu2 Ia5-ho5-hoa kong2--e5.

[35]	Ia5-ho5-hoa e5 oe7 koh lim5-kau3 goa2 kong2,  2). Jin5-chu2 ah, li2 tioh8 bin7 ng3 Se-jiN2 soaN, soan-thoan5 lai5 kong-kek i.  3). Tui3 i kong2, Chu2 Ia5-ho5-hoa an2-ni kong2, KhoaN3 ah, Se-jiN2 soaN ah, Goa2 kap li2 choe3 tui3-tek8, Goa2 beh chhun-chhiu2 kong-kek li2; hou7 li2 leng2-cheng7, thang hou7 lang5 gong5-ngiah8.  4). Goa2 beh hou7 li2 chiah e5 siaN5 piN3-choe3 pha-hng, hou7 li2 leng2-cheng7; li2 chiu7 chai Goa2 si7 Ia5-ho5-hoa.  5). In-ui7 li2 khng3 eng2-oan2 e5 oan3-hun7; ti7 I2-sek-liat8 chok8 tu2-tioh8 chai-e7, choe7-koa3 kiat-kiok8 e5 si5, li2 chiong in kau hou7 to-kiam3 e5 se3-lek8.  6). Sou2-i2 Chu2 Ia5-ho5-hoa an2-ni kong2, Goa2 chi2 Goa2 e5 eng2-oah8 lai5 chiu3-choa7, Goa2 tek-khak hou7 li2 tu2-tioh8 lau5-huih e5 po3-eng3; choe7 tek-khak tui-koaN2 li2; li2 i2-keng bo5 oan3-hun7 thai5 lang5 lau5 huih, sou2-i2 chit e5 choe7 tek-khak tui-jip li2.  7). Goa2 beh hou7 Se-jiN2-soaN pha-hng leng2-cheng7; tui3-hia ong2-lai5 e5 lang5 Goa2 beh chian2-tu5 i.  8). Goa2 beh hou7 i hiah e5 soaN, siu7 thai5 e5 lang5 moa2-moa2; hou7 to-kiam3 thai5-si2--e5 beh to2 ti7 li2 e5 sio2-soaN, kap soaN-kok, kap it-chhe3 e5 khiN-kau.  9). Goa2 beh hou7 li2 eng2-oan2 pha-hng, li2 chiah e5 siaN5 tek-khak bo5 lang5 khia7-khi2; chiu7 lin2 tek-khak chai Goa2 si7 Ia5-ho5-hoa.  10). In-ui7 lin2 kong2, Chi2 nng7-kok nng7 e5 toe7-hng, long2 beh kui goa2, goan2 beh tit-tioh8; ki5-sit8 Ia5-ho5-hoa ti7-hia.  11). Sou2-i2 Chu2 Ia5-ho5-hoa an2-ni kong2, Goa2 ki2 Goa2 e5 eng2-oah8 lai5 chiu3-choa7; Goa2 beh chiau3 li2 e5 siu7-khi3, kap chiau3 li2 ui7-tioh8 oan3-hun7 lai5 kiaN5 ti7 in e5 oan3-tou3, khoan2-thai7 li2; chiu7 Goa2 sim2-phoaN3 li2 e5 si5 beh hian2-beng5 ka-ki7 ti7 in tiong-kan.  12). Li2 chiu7 chai Goa2 Ia5-ho5-hoa i2-keng thiaN-kiN3 li2 kong-kek I2-sek-liat8 chiah e5 soaN sou2 kong2 e5 pong3-tok8, si7 kong2, Pha-hng lah, in i2-keng kau ti7 goan2, hou7 goan2 thang thun i.  13). Koh lin2 eng7 chhui3 ng3 Goa2 lai5 ka-ki7 khoa-khau2; ke-thiN lin2 chiah e5 oe7 lai5 kong-kek Goa2; Goa2 thiaN-kiN3 lah.  14). Chu2 Ia5-ho5-hoa an2-ni kong2, Tng choan5-toe7 hoaN-hi2 e5 si5, Goa2 beh hou7 li2 pha-hng.  15). Li2 in-ui7 I2-sek-liat8-ke e5 ki-giap8 pha-hng, lai5 hoaN-hi2; Goa2 ia7 beh an2-ni khoan2-thai7 li2; Se-jiN2 soaN ah, li2 beh pha-hng, i2-kip8 I2-tong choan5-toe7 ia7 an2-ni; in chiu7 chai Goa2 si7 Ia5-ho5-hoa.

[36]	Jin5-chu2 ah, li2 tioh8 tui3 I2-sek-liat8 chiah e5 soaN lai5 soan-thoan5, kong2, I2-sek-liat8 chiah e5 soaN ah, tioh8 thiaN Ia5-ho5-hoa e5 oe7.  2). Chu2 Ia5-ho5-hoa an2-ni kong2, In-ui7 tui3-tek8 kong-kek li2 kong2, Hou7--chai7, kou2-cha2 koaiN5 e5 sou2-chai7 long2 hou7 goan2 choe3-giap8 lah.  3). Sou2-i2 li2 tioh8 soan-thoan5 kong2, Chu2 Ia5-ho5-hoa an2-ni kong2, In-ui7 in hou7 li2 pha-hng, ti7 si3-ui5 thun-ka7 li2; beh hou7 li2 kui ti7 sou2 chhun e5 goa7-pang-lang5 choe3 giap8; ia7 hou7 kau7-khau2-siat8 e5 lang5 gi7-lun7 li2, hou7 cheng3 peh-siN3 hui2-pong3 li2;  4). sou2-i2 I2-sek-liat8 chiah e5 soaN ah, tioh8 thiaN Chu2 Ia5-ho5-hoa e5 oe7: Chu2 Ia5-ho5-hoa tui3 chiah e5 soaN, chiah e5 nia2, chiah e5 khiN-kau, chiah e5 soaN-kok, chiah e5 pha-hng e5 sou2-chai7, siu7 khi3-sak e5 siaN5, hou7 si3-ui5 sou2 chhun e5 goa7-pang-lang5 chhiuN2-kiap ki-chhi3--e5, an2-ni kong2;  5). sou2-i2 Chu2 Ia5-ho5-hoa an2-ni kong2, Goa2 sit8-chai7 ti7 jiat8-jiat8 e5 oan3-tou3, eng7 oe7 chek-pi7 liat8-pang sou2 chhun--e5 i2-kip8 I2-tong e5 choan5-toe7; in-ui7 in hun-phai3 Goa2 e5 toe7 choe3 ka-ki7 e5 giap8; moa2-sim hoaN-hi2, sin5-hun5 biau2-si7; ai3 koaN2-tiok8 i e5 peh-siN3, lai5 chhiuN2-kiap--i.  6). Sou2-i2 li2 tioh8 lun7 I2-sek-liat8 toe7 lai5 soan-thoan5; tui3 i chiah e5 soaN, chiah e5 nia2, chiah e5 khiN-kau, chiah e5 soaN-kok kong2, Chu2 Ia5-ho5-hoa an2-ni kong2, KhoaN3 ah, Goa2 ti7 goa2 e5 oan3-tou3, kap Goa2 e5 toa7 siu7-khi3 lai5 kong2, in-ui7 li2 i2-keng siu7 iN7-pang lang5 e5 leng5-jiok8;  7). sou2-i2 Chu2 Ia5-ho5-hoa an2-ni kong2, Goa2 ku2-khi2 Goa2 e5 chhiu2, kong2, Ti7 lin2 si3-ui5 e5 iN7-pang lang5, in sit8-chai7 beh siu7 in e5 leng5-jiok8.  8). Tok8-tok8 lin2 I2-sek-liat8 chiah e5 soaN ah, lin2 tek-khak hoat-chhut lin2 e5 ki-oaiN7, koh beh kiat ke2-chi2 hou7 Goa2 e5 peh-siN3 I2-sek-liat8; in-ui7 in kun7-kun7 beh kau3 lah.  9). KhoaN3 ah, Goa2 si7 ui7 lin2 e5, goa2 beh oat8-tng2 ng3 lin2, chiu7 lin2 beh hou7 lang5 cheng3-choh.  10). Goa2 koh beh ke-thiN lang5 ti7 lin2 e5 teng2-bin7, chiu7-si7 I2-sek-liat8 ke-ke hou7-hou7, it-chhe3 long2 an2-ni; chiu7 i chiah e5 siaN5 beh u7 lang5 khia7-khi2; pha-hng e5 sou2-chai7 tit-tioh8 khi2-cho7.  11). Goa2 ia7 beh ke-thiN lang5 kap cheng-siN ti7 lin2 e5 teng2-bin7; in beh siN-thoaN3 chin-choe7; Goa2 beh hou7 lin2 chiau3-ku7 u7 lang5 khia7-khi2; koh beh ho2 khoan2-thai7 lin2, iaN5-ke3 khi2-thau5 e5 si5; lin2 chiu7 chai Goa2 si7 Ia5-ho5-hoa.  12). Goa2 beh hou7 lang5 kiaN5 ti7 lin2 e5 teng2-bin7, chiu7-si7 Goa2 e5 peh-siN3 I2-sek-liat8; in beh tit-tioh8 li2, li2 beh choe3 in e5 giap8; li2 ia7 bo5 koh hou7 in choat8-su5.  13). Chu2 Ia5-ho5-hoa an2-ni kong2, In-ui7 lang5 tui3 lin2 kong2, Li2 si7 thun-chiah8 lang5--e5, koh hou7 peh-siN3 choat8-su5;  14). sou2-i2 Chu2 Ia5-ho5-hoa an2-ni kong2, Li2 bo5 beh koh thun-chiah8 lang5, iah8 bo5 beh koh hou7 li2 e5 kok-bin5 choat8-su5.  15). Goa2 bo5 beh hou7 li2 koh thiaN-kiN3 goa7-pang lang5 e5 leng5-jiok8, li2 ia7 bo5 koh siu7 ban7 peh-siN3 e5 hui2-pong3, li2 ia7 bo5 koh hou7 li2 e5 kok-bin5 tioh8-tak; che si7 Chu2 Ia5-ho5-hoa kong2--e5.
	16). Ia5-ho5-hoa e5 oe7 koh lim5-kau3 goa2 kong2,  17). Jin5-chu2 ah, I2-sek-liat8-ke, khia7-khi2 ti7 pun2 sou2-chai7 e5 si5, eng7 in e5 sou2-kiaN5 sou2-choe3, phah la5-sam5--i; in e5 sou2-kiaN5 ti7 Goa2 e5 bin7-cheng5 si7 chhin-chhiuN7 hu7-jin5-lang5 keng-ki5 kau3 e5 la5-sam5.  18). In-ui7 in ti7 hit e5 sou2-chai7 lau5 lang5 e5 huih, koh in-ui7 in eng7 ngou2-siong7 phah la5-sam5--i; sou2-i2 Goa2 piaN3-chhut Goa2 e5 siu7-khi3 ti7 i e5 teng2-bin7.  19). Goa2 hun-soaN3 in ti7 liat8-kok, in chiu7 si3-soaN3 ti7 liat8-pang-tiong; Goa2 chiu7 chiau3 in e5 sou2-kiaN5, in e5 sou2-choe3 lai5 sim2-phoaN3--in.  20). In khi3 kau3 in sou2 kau3 e5 goa7-pang lang5 hia, siat-tok8 Goa2 e5 seng3-mia5; in-ui7 lang5 chi2 in lai5 kong2, Che si7 Ia5-ho5-hoa e5 peh-siN3, tui3 I e5 toe7 chhut-lai5--e5.  21). Chong2-si7 Goa2 po2-sioh Goa2 e5 seng3-mia5; chiu7-si7 I2-sek-liat8-ke, ti7 in sou2 kau3 e5 liat8-kok-tiong, sou2 siat-tok8--e5.  22). Sou2-i2 li2 tioh8 tui3 I2-sek-liat8-ke kong2, Chu2 Ia5-ho5-hoa an2-ni kong2, I2-sek-liat8-ke ah, Goa2 kiaN5 chit-e5, m7-si7 ui7-tioh8 lin2 e5 ian5-kou3, chiu7-si7 ui7-tioh8 Goa2 e5 seng3-mia5 e5 ian5-kou3; chiu7-si7 lin2 kiaN5-kau3 e5 liat8-kok-tiong sou2 siat-tok8--e5.  23). Goa2 e5 toa7-mia5 siu7 siat-tok8 ti7 iN7-pang-tiong, chiu7-si7 lin2 sou2 siat-tok8 ti7 in tiong-kan--e5; Goa2 beh hou7 i choe3-seng3; koh Goa2 tui3 lin2 hian2-beng5 ka-ki7 choe3-seng3 ti7 in e5 bak8-chiu-cheng5; chiu7 iN7-pang-lang5 beh chai Goa2 si7 Ia5-ho5-hoa; che si7 Chu2 Ia5-ho5-hoa sou2 kong2--e5.  24). Goa2 beh toa3 lin2 chhut liat8-pang, tui3 liat8-kok-tiong chu7-chip8 lin2, chhoa7 lin2 jip8 lin2 e5 pun2 sou2-chai7.  25). Goa2 ia7 beh eng7 chheng e5 chui2 hiu3 lin2, lin2 chiu7 chheng-khi3; Goa2 beh soe2-chheng lin2, tu5-khi3 lin2 it-chhe3 e5 la5-sam5, kap lin2 it-chhe3 e5 ngou2-siong7.  26). Goa2 beh eng7 sin e5 sim siuN2-su3 lin2; ia7 beh eng7 sin e5 sin5 he7 ti7 lin2 e5 lai7-bin7; koh beh tui3 lin2 e5 jiok8-the2-tiong tu5-khi3 chhin-chhiuN7 chioh8 e5 sim, siuN2-su3 lin2 chhin-chhiuN7 bah e5 sim.  27). Goa2 beh chiong Goa2 e5 sin5 he7 ti7 lin2 e5 lai7-bin7, hou7 lin2 sun7-than3 Goa2 e5 lut8-le7, siu2 Goa2 e5 hoat-tou7 lai5 kiaN5--i.  28). Lin2 beh khia7-khi2 ti7 Goa2 sou2 siuN2-su3 lin2 e5 liat8-chou2 e5 toe7; lin2 beh choe3 Goa2 e5 peh-siN3, Goa2 beh choe3 lin2 e5 Siong7-te3.  29). Goa2 beh kiu3 lin2 thoat-li7 lin2 it-chhe3 e5 u3-oe3; ia7 beh kio3 ngou2-kok hou7 i hong-seng7, bo5 hou7 lin2 tu2-tioh8 ki-hng.  30). Goa2 beh ke-thiN chhiu7-bak8 e5 ke2-chi2, i2-kip8 chhan5-hng5 e5 thou2-san2; hou7 lin2 bo5 koh in-ui7 ki-hng siu7 goa7-pang-lang5 e5 leng5-jiok8.  31). Hit-si5 lin2 beh ki3-tit lin2 e5 phaiN2 sou2-kiaN5, kap lin2 m7-ho2 e5 sou2-choe3; chiu7 in-ui7 lin2 e5 choe7-koa3, kap kho2-ouN3 e5 su7, ti7 ka-ki7 e5 bin7-cheng5 lai5 iam3-chian7 ka-ki7.  32). Chu2 Ia5-ho5-hoa kong2, Lin2 tioh8 chai Goa2 an2-ni kiaN5 m7-si7 ui7-tioh8 lin2 e5 ian5-kou3; I2-sek-liat8-ke ah, lin2 tioh8 ui7 ka-ki7 e5 sou2-kiaN5, lai5 lau3-khui3 kian3-siau3.  33). Chu2 Ia5-ho5-hoa an2-ni kong2, Goa2 soe2-chheng lin2, tu5-khi3 lin2 it-chhe3 choe7-koa3 e5 jit8, beh hou7 lin2 e5 siaN5 u7 lang5 khia7-khi2, pha-hng e5 sou2-chai7 tit-tioh8 khi2-cho7.  34). Cheng5 ke3-lou7 e5 lang5 khoaN3-choe3 hong-hoe3 e5 toe7, taN chit e5 hong-hoe3 e5 toe7 koh u7 lang5 cheng3-choh.  35). Lang5 beh kong2, Cheng5 choe3 hong-hoe3 e5 toe7, taN chhin-chhiuN7 Ai-tian5 e5 hng5; chit e5 hong-hoe3, leng2-cheng7, hui2-hoai7 e5 siaN5, taN khi2 chin kian-kou3, u7 lang5 khia7-khi2.  36). Hit-si5 ti7 lin2 si3-ui5 sou2 chhun e5 goa7-pang-lang5, beh chai Goa2 Ia5-ho5-hoa khi2-cho7 hiah e5 to2-hoai7 e5 sou2-chai7, chai-poe5 hong-hoe3 e5 toe7; Goa2 Ia5-ho5-hoa i2-keng kong2--i, tek-khak chiaN5--i.
	37). Chu2 Ia5-ho5-hoa an2-ni kong2, Goa2 beh hou7 I2-sek-liat8-ke ui7-tioh8 chit e5 su7 kiu5 Goa2, ti3-kau3 Goa2 ka7 in chiaN5; Goa2 beh ke-thiN in e5 lang5-giah8, chhin-chhiuN7 iuN5-kun5.  38). Chhin-chhiuN7 hian3-che3 e5 iuN5-kun5, chiu7-si7 chhin-chhiuN7 Ia5-lou7-sat-leng2 siu2-choeh e5 si5 e5 iuN5-kun5; an2-ni, chiah e5 pha-hng e5 siaN5, tek-khak u7 kui-kun5 lang5 moa2-moa2; in chiu7 chai Goa2 si7 Ia5-ho5-hoa.

[37]	Ia5-ho5-hoa e5 chhiu2 he7 ti7 goa2 e5 sin-chiuN7, Ia5-ho5-hoa eng7 I e5 sin5 chhoa7 goa2 chhut-khi3, he7 goa2 ti7 soaN-kok-tiong; hit e5 soaN-kok u7 kut-thau5 moa2-moa2.  2). I hou7 goa2 tui3 kut-thau5 e5 si3-ui5 keng-ke3; khoaN3 ah, ti7 soaN-kok e5 bin7-chiuN7 u7 kut-thau5 chin-choe7, khoaN3 ah, in chin kou-ta5.  3). I tui3 goa2 kong2, Jin5-chu2 ah, chiah e5 kut oe7 oah8 boe7? Goa2 in3 kong2, Chu2 Ia5-ho5-hoa ah, Li2 chai--i.  4). I koh tui3 goa2 kong2, Li2 tioh8 tui3 chiah e5 kut soan-thoan5, lai5 ka7 in kong2, Lin2 kou-ta5 e5 kut ah, tioh8 thiaN Ia5-ho5-hoa e5 oe7.  5). Chu2 Ia5-ho5-hoa ka7 chiah e5 kut an2-ni kong2, KhoaN3 ah, Goa2 beh hou7 oah8-khi3 jip8 lin2 e5 lai7-bin7, lin2 chiu7 beh oah8.  6). Goa2 beh hou7 lin2 e5 teng2-bin7 u7 kun, koh hou7 lin2 u7 bah, koh eng7 phe5 ka7 lin2 pau, eng7 oah8-khi3 jip8 ti7 lin2, lin2 chiu7 oe7 oah8; lin2 chiu7 chai Goa2 si7 Ia5-ho5-hoa.  7). Tui3 an2-ni, goa2 than3 beng7-leng7 lai5 soan-thoan5; tng goa2 teh soan-thoan5 e5 si5, u7 siaN, hut-jian5 toe7-tang7, chiah e5 kut saN lian5-hap8, tak8-ki kui i e5 pun2-ui7.  8). Goa2 khoaN3 i, khoaN3-kiN3 kut e5 teng2-bin7 u7 kun, ia7 u7 bah, koh u7 phe5 pau ti7 i e5 teng2-bin7; chong2-si7 lai7-bin7 bo5 oah8-khi3.  9). I chiu7 tui3 goa2 kong2, Li2 tioh8 ng3 hong lai5 soan-thoan5; jin5-chu2 ah, tioh8 soan-thoan5, lai5 tui3 hong kong2, Chu2 Ia5-ho5-hoa an2-ni kong2, Oah8-khi3 ah, tui3 hiah e5 hong lai5, pun5 ti7 chiah e5 siu7-thai5--e5, hou7 in oe7 oah8.  10). Tui3 an2-ni, goa2 chiau3 I sou2 beng7-leng7 goa2--e5 lai5 soan-thoan5; oah8-khi3 chiu7 lai5, jip8 ti7 in; in chiu7 oah8, khi2--lai5 khia7, chiaN5-choe3 kek8-toa7 e5 kun-tui7.  11). I chiu7 ka7 goa2 kong2, Jin5-chu2 ah, chiah e5 kut chiu7-si7 I2-sek-liat8 e5 choan5-ke; khoaN3 ah, in kong2, Goan2 e5 kut long2 kou-ta5, goan2 e5 ng3-bang7 long2 sit-loh8; goan2 it-chin7 chau5-biat8.  12). Sou2-i2 li2 tioh8 soan-thoan5, lai5 tui3 in kong2, Chu2 Ia5-ho5-hoa an2-ni kong2, Goa2 e5 peh-siN3 ah, khoaN3 ah, Goa2 beh khui lin2 e5 bong7, hou7 lin2 tui3 lin2 e5 bong7 khi2--lai5, chhoa7 lin2 jip8 I2-sek-liat8 toe7.  13). Goa2 e5 peh-siN3 ah, Goa2 khui lin2 e5 bong7, hou7 lin2 tui3 lin2 e5 bong7 khi2--lai5, lin2 chiu7 chai Goa2 si7 Ia5-ho5-hoa.  14). Goa2 beh chiong Goa2 e5 sin5 he7 ti7 lin2 e5 lai7-bin7, lin2 chiu7 beh oah8; Goa2 an-ti3 lin2 ti7 pun2 sou2-chai7, lin2 chiu7 chai Goa2 Ia5-ho5-hoa an2-ni kong2, ia7 an2-ni chiaN5; che si7 Ia5-ho5-hoa kong2--e5.
	15). Ia5-ho5-hoa e5 oe7 koh lim5-kau3 goa2 kong2,  6). Jin5-chu2 ah, li2 tioh8 theh8 chit8-te3 chha5-pan2, ti7 i e5 teng2-bin7 sia2, Ui7 Iu5-tai7 kap i e5 tang5-phoaN7 I2-sek-liat8 chok8; koh theh8 chit8 te3 chha5-pan2, ti7 i e5 teng2-bin7 sia2, Ui7-tioh8 Iok-sek, I2-hoat-lian5, kap i e5 tang5-phoaN7 I2-sek-liat8 choan5-ke e5 chha5-pan2.  17). Li2 tioh8 hou7 in saN-oa2, lian5 choe3 chit8-te3 chha5-pan2; chiu7 ti7 li2 e5 chhiu2-tiong beh chiaN5-choe3 chit8-te3.  18). Siat-su2 li2 e5 peh-siN3 mng7 li2 kong2, Li2 choe3 chit-e5 sim2-mih8 i3-su3, li2 m7 chi2-si7 goan2 mah?  19). li2 chiu7 tioh8 tui3 in kong2, Chu2 Ia5-ho5-hoa an2-ni kong2, KhoaN3 ah, Goa2 beh theh8 I2-hoat-lian5 e5 chhiu2 sou2 kiah8 Iok-sek e5 chha5-pan2, kap i e5 tang5-phoaN7 I2-sek-liat8 chiah e5 chi-phai3; Goa2 beh he7--i oa2 ti7 Iu5-tai7 e5 chha5-pan2, hou7 i chiaN5-choe3 chit8-te3 e5 chha5-pan2, chiu7 i beh chiaN5-choe3 chit8-te3 ti7 Goa2 e5 chhiu2.  20). Li2 sou2 sia2 hi2 nng7 te3 chha5-pan2, tioh8 ti7 in e5 bak8-chiu-cheng5, kiah8 ti7 li2 e5 chhiu2.  21). Li2 tioh8 tui3 in kong2, Chu2 Ia5-ho5-hoa an2-ni kong2, KhoaN3 ah, Goa2 beh chhu2 I2-sek-liat8 chok8 tui3 in sou2 kau3 e5 tak8-kok chhut--lai5; koh tui3 si3-ui5 chu7-chip8 in, chhoa7 in to3-lai5 pun2 sou2-chai7.  22). Goa2 beh hou7 in ti7 hit e5 toe7, ti7 I2-sek-liat8 e5 soaN, hap8-choe3 chit8 peh-siN3; u7 chit8 e5 ong5 choe3 in cheng3-lang5 e5 ong5; in bo5 koh choe3 nng7-peng5 e5 peh-siN3, ia7 bo5 koh pun-choe3 nng7-kok.  23). Ia7 bo5 koh in-ui7 ngou2-siong7, kap kho2-ouN3 e5 mih8, i2-kip8 it-chhe3 e5 choe7-koa3, phah la5-sam5 pun2-sin; Goa2 beh kiu3 in chhut in it-chhe3 khia7-khi2 e5 sou2-chai7, chiu7-si7 in hoan7-choe7 hia; Goa2 beh chheng-khi3 in; an2-ni, in beh choe3 Goa2 e5 peh-siN3; Goa2 beh choe3 in e5 Siong7-te3.  24). Goa2 e5 lou5-pok8 Tai7-pit8 beh choe3 in e5 ong5; in long2 beh kui ti7 chit8 e5 bok8-chia2; in beh sun7-than3 Goa2 e5 hoat-tou7, siu2 Goa2 e5 lut8-le7 lai5 kiaN5.  25). In beh khia7-khi2 ti7 Goa2 siuN2-su3 Goa2 e5 lou5-pok8 Nga2-kok e5 toe7; chiu7-si7 lin2 e5 liat8-chou2 sou2 khia7-khi2--e5; in kap in e5 kiaN2-sun, i2-kip8 kiaN2-kiaN2 sun-sun, long2 eng2-oan2 khia7-khi2 ti7-hia. Goa2 e5 lou5-pok8 Tai7-pit8 beh choe3 in e5 jin5-kun, tit8-kau3 eng2-oan2.  26). Koh Goa2 beh kap in lip8 peng5-an e5 iok, kap in choe3 eng2-oan2 e5 iok; Goa2 ia7 beh kian3-siat in, hou7 in e5 lang5-giah8 ke-thiN, koh ti7 in e5 tiong-kan siat-lip8 Goa2 e5 seng3-sou2 tit8-kau3 eng2-oan2.  27). Goa2 khia7-khi2 e5 sou2-chai7 beh ti7 in tiong-kan; Goa2 beh choe3 in e5 Siong7-te3, in beh choe3 Goa2 e5 peh-siN3.  28). Goa2 e5 seng3-sou2 ti7 in tiong-kan, tit8-kau3 eng2-oan2; goa7-pang-lang5 chiu7 beh chai Goa2 si7 Ia5-ho5-hoa, hou7 I2-sek-liat8 chiaN5-choe3 seng3-e5.

[38]	Ia5-ho5-hoa e5 oe7 lim5-kau3 goa2 kong2,  2). Jin5-chu2 ah, li2 tioh8 bin7 ng3 Ma2-kok toe7 e5 Ko-kek, chiu7-si7 Lo5-si, Bi2-siat, Thou2-pa e5 jin5-kun, soan-thoan5 lai5 kong-kek i, kong2,  3). Chu2 Ia5-ho5-hoa an2-ni kong2, Lo5-si, Bi2-siat, Thou2-pa e5 jin5-kun, Ko-kek ah, khoaN3 ah, Goa2 choe3 li2 e5 tui3-tek8;  4). Goa2 beh hou7 li2 oat8-tng2, eng7 kau kau li2 e5 ge5-cho5, chiong li2 kap li2 e5 kun-peng, be2-phit, be2-peng, toa3--chhut-lai5, long2 chheng7 chin sui2 e5 chian3-kah, chiaN5-choe3 toa7 e5 kun-tui7, gia5 toa7-sio2 e5 tin5-pai5, tak8-e5 kiah8 to-kiam3;  5).Pho-su-lang5, Kou2-sit8-lang5 kap Hut-lang5 kap in lai5, tak8-e5 gia5 tin5-pai5 ti3 thau5-khoe;  6). Ko-biat8 kap i e5 kun-tui7; pak-hng kek8-thau5 e5 To5-ka-ma2-chok8 kap i e5 kun-tui7; koh u7 choe7-choe7 peh-siN3 kap li2 choe3-tin7.  7). Li2 tioh8 ka-ki7 pi7-pan7, li2 kap chu7-chip8 ti7 li2 hia e5 kun-tui7 long2 tioh8 pi7-pan7, li2 tioh8 choe3 in e5 goan5-soe3.  8). Choe7-choe7 jit8 au7 li2 beh siu7 pan7-li2; kau3 lou7-be2 e5 ni5 li2 beh lai5 kau3 thoat-li7 to-kiam3, tui3 liat8-kok siu-hoe5 e5 toe7, kau3 I2-sek-liat8 ku2-ku2 pha-hng e5 soaN; chong2-si7 i i2-keng tui3 liat8-kok-tiong toa3-chhut, in long2 beh an-jian5 khia7-khi2.  9). Li2 kap li2 e5 kun-tui7, i2-kip8 kap li2 saN-kap lai5 choe7-choe7 kok e5 peh-siN3, long2 beh chiuN7-lai5 chhin-chhiuN7 kong5-hong lai5, li2 beh chhin-chhiuN7 hun5 jia-kham3 toe7.  10). Chu2 Ia5-ho5-hoa an2-ni kong2, Kau3 hit-jit8 beh u7 i3-su3 heng-khi2 ti7 li2 e5 sim, li2 beh tou5-bou5 phaiN2 e5 ke3-bou5;  11). kong2, Goa2 beh chiuN7-kau3 hiuN-sia7 e5 toe7, kau3 cheng7-cheng7 an-jian5 khia7-khi2 e5 peh-siN3 hia, in sou2 khia7-khi2-e5 long2 bo5 siaN5-chhiuN5, ia7 bo5 mng5 bo5 chhoaN3; 12). thang chhiuN2 sou2 beh chhiuN2--e5, kiap sou2 beh kiap--e5, oat8-tng2 li2 e5 chhiu2, kong-kek hiah e5 cheng5 pha-hng taN u7 lang5 khia7-khi2 e5 toe7, i2-kip8 hit e5 khia7-khi2 se3-kai3 e5 tiong-sim-tiam2, tui3 liat8-kok chu7-chip8, tit-tioh8 cheng-siN he3-chai5 e5 peh-siN3.  13). Si7-pa lang5, Ti2-tan3 lang5, Tha-si e5 seng-li2 lang5, kap in tiong-kan iong2 e5 sai, long2 beh tui3 li2 kong2, Li2 lai5 si7 beh chhiuN2 sou2-chhiuN2--e5 mah? li2 chu7-chip8 li2 e5 kun-tui7 si7 beh kiap sou2 kiap--e5 mah? beh theh8 kim-gun5, toa3 cheng-siN he3-chai5 khi3 mah? Beh toa7-toa7 chhiuN2 sou2 chhiuN2-e5 mah?
	14). Jin5-chu2 ah, li2 tioh8 in-ui7 an2-ni soan-thoan5, tui3 Ko-kek kong2, Chu2 Ia5-ho5-hoa an2-ni kong2, Tng Goa2 e5 peh-siN3 I2-sek-liat8 an-jian5 khia7-khi2 e5 jit8, li2 kiam2 bo5 tit-tioh8 chai mah?  15). Li2 beh tui3 li2 e5 pun2 sou2-chai7, tui3 pak-hng e5 kek8-thau5 lai5, li2 kap choe7-choe7 kok e5 peh-siN3 saN-kap lai5, long2 si7 khia5-be2, choe3 toa7-tin7, choe7-choe7 e5 kun-tui7.  16). Li2 beh chiuN7-lai5 kong-kek Goa2 e5 peh-siN3 I2-sek-liat8, chhin-chhiuN7 bat8-hun5 jia-kham3 toe7; ti7 lou7-be2 e5 jit8 Goa2 beh chhoa7 li2 lai5 kong-kek Goa2 e5 toe7, Ko-kek ah, kau3 Goa2 ti7 liat8-pang e5 bin7-cheng5, ti7 li2 e5 sin-chiuN7 hian2-beng5 choe3-seng3 e5 si5, thang hou7 in bat Goa2.  17). Chu2 Ia5-ho5-hoa an2-ni kong2, Goa2 ti7 cha2-si5, eng7 Goa2 e5 lou5-pok8, I2-sek-liat8 e5 sian-ti, sou2 kong2--e5, chiu7-si7 li2 mah? tng hiah e5 jit8 in lek8-ni5 chham3-gu2 Goa2 beh chhoa7 li2 lai5 kong-kek in.  18). Chu2 Ia5-ho5-hoa kong2, Ko-kek chiuN7--lai5 kong-kek I2-sek-liat8 toe7 e5 jit8, Goa2 e5 siu7-khi3 beh tui3 Goa2 e5 phiN7-khang chhut.  19). In-ui7 Goa2 oan3-tou3 kap toa7 siu7-khi3 chhin-chhiuN7 he2, chiu7 kong2, Hit-jit8 ti7 I2-sek-liat8 toe7 tek-khak u7 toa7 tin2-tang7;  20). sim7-chi3 hai2-tiong e5 hi5, khong-tiong e5 pe-chiau2, chhan5-ia2 e5 siu3, i2-kip8 toe7-chiuN7 it-chhe3 teh so5 e5 thang5-thoa7, kap toe7-bin7-chiuN7 e5 cheng3-lang5, ti7 Goa2 e5 bin7-cheng5 long2 beh tin2-tang7, soaN-nia2 beh pang-lih8, soaN-kham3 beh to2-hoai7, chhiuN5-piah long2 beh to2--loh8-khi3.  21). Chu2 Ia5-ho5-hoa kong2, Goa2 beh beng7-leng7 Goa2 chiah e5 soaN hoat-chhut to-kiam3 lai5 kong-kek Ko-kek; tak8-lang5 beh eng7 i e5 to-kiam3 thai5 i e5 hiaN-ti7.  22). Goa2 beh eng7 un-ek8 kap lau5-huih lai5 pan7 i; Goa2 ia7 beh eng7 toa7-hou7, toa7-phauh8, kap he2, kap jiu5-ng5, kang3-loh8 hou7 i kap i e5 kun-tui7, i2-kip8 kap i e5 cheng3 peh-siN3.  23). Goa2 beh hian2-beng5 ka-ki7 choe3 toa7, hian2-beng5 ka-ki7 choe3-seng3, ia7 beh hian2-hian7 ti7 choe7-choe7 kok lang5 e5 bin7-cheng5; in chiu7 chai Goa2 chiu7-si7 Ia5-ho5-hoa.

[39]	Jin5-chu2 ah, li2 tioh8 ng3 Ko-kek lai5 soan-thoan5 kong-kek i kong2, Chu2 Ia5-ho5-hoa an2-ni kong2, Lo5-si, Bi2-siat, Thou2-pa e5 jin5-kun, Ko-kek ah, Goa2 kap li2 choe3 tui3-tek8;  2). Goa2 beh hou7 li2 oat8-tng2, beh chhoa7 li2 chin3-cheng5, hou7 li2 tui3 pak-hng e5 kek8-thau5 lai5, toa3 li2 kau3 I2-sek-liat8 e5 soaN;  3). Goa2 beh tui3 li2 e5 to3-chhiu2 phah ka-lauh8 li2 e5 keng, tui3 li2 e5 chiaN3-chhiu2 phah-lak li2 e5 chiN3.  4). Li2 kap li2 e5 kun-tui7 i2-kip8 kap li2 lai5 e5 liat8-kok lang5 beh to2 ti7 I2-sek-liat8 e5 soaN; Goa2 beh chiong li2 hou7 tak8-iuN7 e5 eng-chiau2 kap chhan5-ia2 e5 ia2-siu3 choe3 chiah8-mih8.  5). Li2 beh to2 ti7 chhan5-ia2; in-ui7 Goa2 bat kong2--i; che si7 Chu2 Ia5-ho5-hoa kong2--e5.  6). Goa2 ia7 beh kang3-loh8 he2 ti7 Ma2-kok kap hai2-su7 an-jian5 khia7-khi2 e5 lang5 e5 sin-chiuN7; in chiu7 chai Goa2 chiu7-si7 Ia5-ho5-hoa.  7). Goa2 beh ti7 Goa2 e5 peh-siN3 I2-sek-liat8 tiong hian2-chhut Goa2 e5 seng3-mia5, ia7 bo5 iong5-un2 Goa2 e5 seng3-mia5 koh siu7 siat-tok8; liat8-kok lang5 chiu7 chai Goa2 chiu7-si7 Ia5-ho5-hoa, I2-sek-liat8 tiong e5 Seng3--e5.  8). Chu2 Ia5-ho5-hoa kong2, KhoaN3 ah, tai7-chi3 lai5--lah ia7 beh chiaN5 i; che si7 Goa2 sou2 kong2 e5 jit8.  9). Khia7-khi2 I2-sek-liat8 siaN5 e5 lang5 beh chhut--khi3, khi2-he2 sio i e5 ke-si, chiu7-si7 toa7-soe3 e5 tin5-pai5, keng-chiN3, thui5-a2 kap chhiuN, long2 beh eng7 in lai5 hiaN5-he2 lek8-ke3 chhit-ni5 ku2;  10). sim7-chi3 in bo5 beh tui3 chhan5-ia2 khioh-chha5, ia7 bo5 beh tui3 chhiu7-na5 chho3-chhiu7; in-ui7 in beh eng7 ke-si hiaN5-he2; koh beh chhiuN2 hiah e5 chhiuN2 in e5 lang5, kiap hiah e5 kiap in e5 lang5; che chiu7-si7 Chu2 Ia5-ho5-hoa kong2--e5.
	11). Tng hit-jit8 goa2 beh chiong I2-sek-liat8 toe7, hai2 e5 tang--si3, lang5 sou2 keng-ke3 e5 soaN-kok, siuN2-su3 Ko-kek choe3 thiong2-toe7 chou2-tong3 keng-ke3 e5 lang5 e5 lou7; ti7-hia lang5 beh bai5-chong3 Ko-kek kap i e5 cheng3-lang5; beh chheng hit sou2-chai7 choe3 Hap-bun5-ko-kek e5 soaN-kok.  12). I2-sek-liat8-ke beh bai5-chong3 in lek8-ke3 chhit-geh8 jit8 e5 ku2, hou7 hit e5 toe7 chheng-khi3.  13). Thong-kok e5 peh-siN3 beh bai5-chong3 in; tng Goa2 tit-tioh8 eng5-kng e5 jit8, chit e5 su7 beh hou7 in tit-tioh8 mia5-siaN; che si7 Chu2 Ia5-ho5-hoa kong2--e5.  14). In beh phai3 lang5 siong5-siong5 sun5-cha pian3-toe7; kap keng-ke3 e5 lang5 saN-kap chong3 hiah e5 chhun ti7 toe7--nih e5 sin-si, thang chheng-khi3 hit e5 toe7-hng; kau3 chhit-geh8 jit8 moa2, in beh koh si3-koe3 chhe7.  15). Sun5-cha pian3 toe7 e5 lang5 beh keng-ke3; na7 u7 lang5 khoaN3-kiN3 lang5 e5 kut-hai5, chiu7 ti7-hia lip8 chit8 e5 ki3-ho7, theng3-hau7 bai5-chong3 e5 lang5 bai5-chong3 i ti7 Hap-bun5-ko-kek e5 soaN-kok.  16). Ia7 beh u7 chit8 e5 siaN5, mia5 kio3 Hap-bun5-na2.  In beh an2-ni chheng-khi3 hit e5 toe7.
	17). Jin5-chu2 ah, Chu2 Ia5-ho5-hoa an2-ni kong2, Li2 tioh8 tui3 tak8-iuN7 e5 pe-chiau2 i2-kip8 chhan5-ia2 e5 ia2-siu3 kong2, Lin2 tioh8 chu7-chip8 choe3-tin7 lai5; tioh8 tui3 si3-hng chu7-chip8 kau3 Goa2 ui7-tioh8 lin2 sou2 hian3 e5 che3, chiu7-si7 I2-sek-liat8 soaN e5 toa7-che3, hou7 lin2 thang chiah8-bah lim-huih.  18). Lin2 beh chiah8 iong2-su7 e5 bah, lim toe7-chiuN7 siu2-leng2 e5 huih, kang e5 mi5-iuN5, iuN5-a2, kang e5 soaN-iuN5, kang e5 gu5, long2 si7 Pa-san pui5 e5 cheng-siN.  19). Lin2 chiah8 Goa2 ui7-tioh8 lin2 sou2 hian3 e5 che3, beh chiah8 iu5 kau3 pa2, lim-huih kau3 chui3.  20). Lin2 beh ti7 Goa2 e5 toh chiah8 be2-phit kap che7-chhia-e5, kap iong2-su7 kap it-chhe3 e5 chian3-su7 kau3 pa2-pa2; che si7 Chu2 Ia5-ho5-hoa kong2--e5.  21). Goa2 beh hian2-beng5 Goa2 e5 eng5-kng ti7 liat8-kok-tiong, liat8-kok ia7 beh khoaN3-kiN3 Goa2 sou2 kiaN5 e5 sim2-phoaN3, kap Goa2 sou2 he7 ti7 in sin-chiuN7 e5 chhiu2.  22). An2-ni tui3 hit-jit8 i2-au7 I2-sek-liat8-ke beh chai Goa2 si7 Ia5-ho5-hoa in e5 Siong7-te3.  23). Liat8-kok ia7 beh chai I2-sek-liat8-ke siu7-liah8 si7 in-ui7 in e5 choe7-koa3; in tek-choe7 Goa2, Goa2 tui3 in ng Goa2 e5 bin7; chiong in kau ti7 in e5 tui3-tek8 e5 chhiu2; in chiu7 long2 to2 ti7 to-e7.  24). Goa2 chiau3 in e5 u3-oe3 chiau3 in e5 ke3-sit khoan2-thai7 in; tui3 in ng Goa2 e5 bin7.
	25). Sou2-i2 Chu2 Ia5-ho5-hoa an2-ni kong2, Goa2 beh hou7 Nga2-kok siu7-liah8 e5 lang5 to3--lai5; ia7 beh lin5-bin2 I2-sek-liat8 choan5-ke;  26). ia7 beh ui7-tioh8 Goa2 e5 seng3-mia5 jiat8-sim.  27). In ti7 pun2 sou2-chai7 an-jian5 khia7-khi2, bo5 lang5 hou7 in kiaN, ti7 Goa2 chiong in tui3 liat8-kok-tiong chhoa7 to3--lai5, tui3 tui3-tek8 e5 toe7 chu7-chip8 lai5, Goa2 ti7 liat8-kok e5 bin7-cheng5, ti7 in sin-chiuN7 hian2-beng5 choe3-seng3 e5 si5, in beh tam-tng in e5 kian3-siau3 kap in kan-hoan7 Goa2 it-chhe3 e5 choe7.  28). Goa2 hou7 in siu7-liah8 ti7 liat8-pang, koh chu7-chip8 in to3--lai5 pun2 sou2-chai7, bo5 lau5 chit8-lang5 ti7-hia, in chiu7 chai Goa2 si7 in e5 Siong7-te3 Ia5-ho5-hoa.  29). Goa2 ia7 bo5 koh tui3 in ng Goa2 e5 bin7; in-ui7 Goa2 i2-keng chiong Goa2 e5 sin5 kang3-loh8 ti7 I2-sek-liat8-ke; che si7 Chu2 Ia5-ho5-hoa kong2--e5.

[40]	Goan2 siu7-liah8 e5 ji7-chap8-gou7 ni5, ti7 ni5-thau5, geh8 e5 chhoe-chap8 jit8 siaN5 phoa3 liau2-au7 te7 chap8-si3 ni5, tu2-tu2 hit-jit8 Ia5-ho5-hoa e5 chhiu2 he7 ti7 goa2 e5 sin-chiuN7, chhoa7 goa2 kau3 hia.  2). Ti7 Siong7-te3 iN7-siong7-tiong toa3 goa2 kau3 I2-sek-liat8 toe7, an-ti3 goa2 ti7 chin-koaiN5 e5 soaN, soaN-teng2 e5 lam5-peng5 u7 chhin-chhiuN7 khi2-cho7 e5 siaN5.  3). I chhoa7 goa2 kau3 hia; khoaN3 ah, u7 chit8-lang5, khoan2-sit chhin-chhiuN7 tang5 e5 khoan2-sit, chhiu2 theh8 moa5-soh, kap chhek-liong5 e5 ko-chhioh, khia7 ti7 mng5-khau2.  4). Hit e5 lang5 tui3 goa2 kong2, Jin5-chu2 ah, kiN3 goa2 sou2 hou7 li2 khoaN3--e5, li2 tioh8 eng7 li2 e5 bak8-chiu khoaN3, eng7 li2 e5 hi7-khang thiaN, ia7 tioh8 eng7 li2 e5 sim ki3-tiau5; in-ui7 li2 siu7 toa3 lai5 chia tiau5-ti5 ui7-tioh8 beh hou7 li2 khoaN3 chiah e5 su7; kiN3 li2 sou2 khoaN3-kiN3--e5, li2 long2 tioh8 ka7 I2-sek-liat8-ke kong2.
	5). KhoaN3 ah, chhu3 e5 goa7-bin7 si3-ui5 u7 chhiuN5, hit lang5 e5 chhiu2 theh8 chhek-liong5 e5 ko-chhioh, tng5 lak8 tiu2, mui2-tiu2 si7 chit8-tiu2 koh chit8 pa-chiuN2; i chiu7 niu5 chhiuN5 kau7 chit8 ko-chhioh, koaiN5 chit8 ko-chhioh.  6). I chiu7 kau3 ng3 tang e5 mng5, chiuN7 i e5 kia7-a2; niu5 mng5 e5 hou7-teng7, khoah chit8 ko-chhioh; koh chit8 e5 hou7-teng7, khoah ia7 chit8 ko-chhioh.  7). Koh si7-oe7-pang5, tak8-keng tng5 chit8 ko-chhioh, khoah chit8 ko-chhioh; saN-li7 gou7 tiu2; mng5 e5 hou7-teng7, chiu7-si7 oa2-kun7 ng3-chhu3 e5 mng5 e5 leng2-long5, khoah chit8 ko-chhioh.  8). I ia7 niu5 ng3 chhu3 e5 mng5 e5 leng2-long5, khoah chit8 ko-chhioh.  9). Koh niu5 mng5 e5 long5, khoah poeh-tiu2; i e5 thiau7 nng7 tiu2; hit e5 mng5 e5 leng2-long5 si7 ng3-chhu3.  10). Tang--si3 e5 mng5 u7 si7-oe7-pang5, chit-peng5 saN-keng, hit-peng5 saN-keng, long2 tang5-chit8-iuN7 e5 chhun3-chhioh; chit-peng5 e5 thiau7 kap hit peng5 e5 thiau7 ia7 si7 chit8-iuN7 e5 chhun3-chhioh.  11). I niu5 mng5-khau2, khoah chap8 tiu2, mng5 e5 tng5 chap8-saN tiu2.  12). Si7-oe7-pang5 thau5-cheng5 e5 kai3, chit-peng5 chit8-tiu2, hit-peng5 ia7 u7 kai3, chit8-tiu2; si7-oe7-pang5 chit-peng5 lak8-tiu2, hit-peng5 lak8-tiu2.  13). Koh niu5 mng5 tui3 chit e5 si7-oe7-pang5 e5 chhu3-teng2 kau3 hit e5 si7-oe7-pang5 e5 chhu3-teng2, khoah ji7-chap8-gou7 tiu2; mng5 kap mng5 saN-tui3.  14). Koh choe3 hiah e5 thiau7 lak8-chap8 tiu2; u7 iN7 eng7 thiau7 choe3-kai3, ti7 mng5 e5 si3-ui5.  15). Tui3 jip8-mng5 e5 thau5-cheng5 kau3 lai7-bin7 mng5 e5 leng2-long5 e5 thau5-cheng5, kiong7 gou7-chap8 tiu2.  16). Chiah e5 si7-oe7-pang5 kap mng5-lai7 si3-ui5 e5 thiau7, i2-kip8 in e5 leng2-long5, long2 u7 koaiN-bat8 e5 thang; koh si3-ui5 u7 thang ng3 lai7-bin7; tak8 ki thiau7 e5 teng2-bin7 u7 chang-chhiu7.
	17). I chhoa7 goa2 jip8 goa7-iN7; khoaN3 ah, u7 pang5-keng, koh ti7 iN7 e5 si3-ui5 u7 phou-chioh8 e5 toe7; phou-chioh8 toe7 e5 teng2-bin7 u7 pang5 saN-chap8 keng.  18). Phou-chioh8 e5 toe7 si7 ti7 hiah e5 mng5 e5 sin-piN, kap hiah e5 mng5 piN5-tng5; che si7 e7-bin7 phou-chioh8 e5 toe7.  19). I tui3 e7-bin7 mng5 e5 thau5-cheng5 niu5 kau3 lai7-iN7 thau5-cheng5 e5 goa7-bin7, khoah chit8-pah tiu2; tang-bin7 pak-bin7 long2 si7 an2-ni.  20). Goa7-iN7 ng3 pak e5 mng5, i niu5 i e5 tng5 khoah.  21). I e5 si7-oe7-pang5 chit-peng5 saN-keng, hit-peng5 saN-keng; i e5 thiau7, i e5 leng2-long5, long2 chiau3 thau5 chit8 e5 mng5 e5 pan7; tng5 gou7-chap8 tiu2, khoah ji7-chap8-gou7 tiu2.  22). I e5 thang i e5 leng2-long5 kap i e5 chang-chhiu7, long2 si7 chiau3 ng3-tang e5 mng5; lang5 tui3 chhit-chan3 e5 kia7-a2 chiuN7 kau3 hia; thau5-cheng5 u7 hiah e5 long5.  23). Lai7-iN7 u7 mng5 kap tang--si3 e5 mng5 pak--si3 e5 mng5 saN-tui3; i tui3 mng5 kau3 mng5 niu5--i, chit8-pah tiu2.  24). I chhoa7 goa2 ng3 lam5--si3 khi3; khoaN3 ah, u7 mng5 ng3-lam5; koh chiau3 cheng5 e5 chhun3-chhioh niu5 i e5 thiau7 kap i e5 leng2-long5.  25). I e5 lai7-bin7 kap i e5 leng2-long5 si3-ui5 long2 u7 thang, kap cheng5 sou2 niu5 e5 thang tang5 chit8-iuN7; tng5 gou7-chap8 tiu2, khoah ji7-chap8-gou7 tiu2.  26). U7 chhit-chan3 kia7-a2 thang chiuN7 kau3 hia; thau5-cheng5 u7 hiah e5 leng2-long5; thiau7-teng2 u7 chang-chhiu7, chit-peng5 chit8-chang5, hit-peng5 chit8-chang5.  27). Lai7-iN7 u7 mng5 ng3-lam5; tui3 mng5 kau3 mng5 i ng3-lam5 niu5-i chit8-pah tiu2.
	28). I chhoa7 goa2 tui3 lam5-mng5 kau3 lai7-iN7; chiu7 chiau3 cheng5 e5 chhun3-chhioh niu5 lam5-mng5;  29). i e5 pang5, i e5 thiau7, i e5 leng2-long5, long2 chiau3 cheng5 e5 chhun3-chhioh; i e5 lai7-bin7 kap i leng2-long5 si3-ui5 long2 u7 thang; tng5 gou7-chap8 tiu2, khoah ji7-chap8-gou7 tiu2.  30). Chiu-ui5 u7 leng2-long5, tng5 ji7-chap8-gou7 tiu2, khoah gou7-tiu2.  31). I e5 long5 ng3 goa7-iN7, thiau7-teng2 u7 chang-chhiu7, chiuN7 poeh-chan3 kia7-a2 kau3 hia.  32). I chhoa7 goa2 kau3 lai7-iN7, ng3 tang; i niu5 hit e5 mng5, chiau3 cheng5 e5 chhun3-chhioh.  33). I e5 pang5, i e5 thiau7, i e5 leng2-long5, long2 chiau3 cheng5 e5 chhun3-chhioh; i e5 lai7-bin7, kap i leng2-long5 si3-ui5 long2 u7 thang, tng5 gou7-chap8 tiu2, khoah ji7-chap8-gou7 tiu2.  34). I e5 long5 ng3 goa7-iN7, thiau7-teng2 ti7 chit-peng5 hit-peng5 u7 chang-chhiu7; chiuN7 poeh chan3 kia7-a2 kau3 hia.  35). I koh chhoa7 goa2 kau3 pak-mng5, niu5--i chiau3 cheng5 e5 chhun3-chhioh.  36). Koh niu5 i e5 pang5, i e5 thiau7, i e5 leng2-long5; lai7-bin7 si3-ui5 long2 u7 thang, i e5 tng5 gou7-chap8 tiu2, khoah ji7-chap8-gou7 tiu2.  37). I e5 thiau7 ng3 goa7-iN7, thiau7-teng2 ti7 chit-peng5 hit-peng5 u7 chang-chhiu7; chiuN7 poeh chan3 kia7-a2 kau3 hia.
	38). Mng5 e5 thiau7-piN u7 pang5, kap i e5 mng5; ti7-hia soe2 sio-che3 e5 seng-le2;  39). ti7 mng5-long5 e5 lai7-bin7, chit-peng5 u7 nng7 te3 toh, hit peng5 u7 nng7 te3 toh; ti7 hit teng2-bin7 thang lai5 thai5 sio-che3, siok8-choe7 che3, pou2-ke3-sit e5 che3 e5 seng-le2.  40). ChiuN7 kau3 ng3 pak e5 mng5-khau2, chit-peng5 e5 goa7-bin7 u7 nng7 te3 toh, mng5-long5 hit peng5 ia7 u7 nng7 te3 toh.  41). Ti7 mng5-piN chit-peng5 u7 si3-te3 toh, hit-peng5 u7 si3-te3 toh, kiong7 poeh te3; ti7 hit teng2-bin7 thai5 seng-le2.  42). Ui7-tioh8 sio-che3 e5 lou7-eng7 e5 si3 te3 toh, si7 chioh8 phah--e5, tng5 tiu2-poaN3, khoah tiu2-poaN3, koaiN5 chit8-tiu2; thai5 sio-che3 kap chiah e5 che3, sou2 eng7 e5 khi3-ku7 he7 ti7 hit teng2-bin7.  43). U7 kau, khoah chit8 pa-chiuN2, teng3-tiau5 ti7 lai7-bin7 e5 si3-ui5; toh-teng2 u7 che3-bah.  44). Lai7-mng5 e5 goa7-bin7, pak-mng5-piN e5 lai7-iN7, u7 pang5-keng; ui7-tioh8 chhiuN3-koa e5 lang5 lai5 siat; hiah e5 pang5-keng ng3-lam5, tang-mng5-piN ia7 u7 chit8-keng ng3-pak.  45). I ka7 goa2 kong2, Chit-keng ng3-lam5 e5 pang5 si7 hou7 tam-tng kou3-chhu3 e5 che3-si eng7.  46). Hit-keng ng3-pak e5 pang5 si7 hou7 tam-tng kou3-toaN5 e5 che3-si eng7; chiah-e5 si7 Li7-bi7 chok8-tiong Sat-tok e5 kiaN2-sun, chiu7-kun7 Ia5-ho5-hoa lai5 hok8-sai7--e5.  47). I koh niu5 hit e5 iN7, tng5 chit8-pah tiu2, khoah chit8-pah tiu2; si7 su3-hong--e5; toaN5 si7 ti7 chhu3-cheng5.
	48). I chhoa7 goa2 kau3 chhu3-cheng5 e5 leng2-long5, niu5 leng2-long5 e5 tak8 ki thiau7, chit-peng5 gou7 tiu2, hit-peng5 gou7 tiu2. Mng5 e5 khoah, chit-peng5 saN tiu2, hit-peng5 saN tiu2.  49). Leng2-long5 tng5 ji7-chap8 tiu2, khoah chap8-it tiu2; u7 lang5 peh-chiuN7 e5 kia7-a2; hiah e5 thiau7-piN, koh u7 soe3-ki thiau7; chit-peng5 chit8 ki, hit-peng5 chit8-ki.

[41]	I koh chhoa7 goa2 kau3 tian7 hia, niu5 hiah e5 thiau7; chit-bin7 khoah lak8-tiu2, hit-bin7 khoah lak8-tiu2; khoah oeh8 kap pou3-piN5 saN-tang5.  2). Mng5-khau2 khoah chap8 tiu2; mng5 e5 siang-peng5-piN, chit-peng5 gou7 tiu2, hit-peng5 gou7 tiu2, i niu5 i e5 tng5 si3-chap8 tiu2, khoah ji7-chap8 tiu2.  3). I kau3 lai7-bin7, niu5 mng5-khau2 e5 thiau7, nng7 tiu2; mng5-khau2 lak8-tiu2, mng5-khau2 e5 khoah chhit tiu2.  4). I niu5 i e5 tng5 ji7-chap8 tiu2, khoah ji7-chap8 tiu2, ti7 tian7 e5 cheng5-bin7; i tui3 goa2 kong2, Che si7 chi3-seng3-sou2.  5). I niu5 chhu3 e5 chhiuN5 lak8 tiu2, chhu3 si3-chiu-ui5 e5 piN-pang5, kok khoah si3 tiu2.  6). PiN-pang5 u7 saN-chan3, chit-chan3 thah8 ti7 hit-chan3 e5 teng2-bin7, tak8-chan3 u7 saN-chap8 keng; chit e5 chhu3 leng7-goa7 u7 chit8 phiN3 chhiuN5, choe3 si3-ui5 piN-pang5 e5 lou7-eng7, hou7 i e5 iN5-a2 thang khoa3 ti7-hia, bian2-tit khoa3 ti7 chhu3 e5 chhiuN5.  7). Chiah e5 si3-ui5 e5 piN-pang5, na2-koaiN5 na2-khoah; in-ui7 chhu3 e5 ui5 ti7 chhu3 e5 si3-bin7 na2-koaiN5, sou2-i2 chhu3 e5 khoah tit8-tit8 kau3 teng2-bin7; tui3 e7-chan3 kau3 teng2-chan3, tioh8 tui3 tiong-chan3 chiuN7--khi3.  8). Goa2 koh khoaN3-kiN3 chhu3 e5 si3-ui5 u7 koaiN5 e5 gim5; piN-pang5 e5 toe7-ki, koaiN5 chiok-chiok chit8 ko-chhioh, chiu7-si7 lak8 toa7-tiu2.  9). PiN-pang5 goa7-bin7 e5 chhiuN5, kau7 gou7 tiu2; sou2 chhun e5 toe7 chiu7-si7 chhu3 e5 piN-pang5 e5 sou2-chai7.  10). Si3-bin7 ui5 chhu3 hiah e5 pang5-keng, saN-li7 ji7-chap8 tiu2 e5 khoah.  11). PiN-pang5 e5 mng5 long2 ng3 sou2 chhun e5 toe7; chit8 e5 mng5 ng3-pak, chit8 e5 mng5 ng3-lam5; si3-ui5 sou2 chhun e5 toe7, long2 khoah gou7 tiu2.  12). Ti7 sai-peng5 leng7-goa7 keh-khui e5 toe7 thau5-cheng5 e5 chhu3-theh8 khoah chhit-chap8 tiu2; i e5 chhiuN5 si3-ui5 kau7 gou7 tiu2; tng5 kau2-chap8 tiu2.  13). An2-ni, i niu5 chhu3, tng5 chit8-pah tiu2; ia7 niu5 keh-khui e5 sou2-chai7, kap sou2 khi2-cho7--e5, kap i e5 chhiuN5, kiong7 tng5 chit8-pah tiu2.  14). Chhu3 e5 cheng5-bin7, kap ng3-tang keh-khui e5 toe7, khoah chit8-pah-tiu2.
	15). I niu5 au7-bin7 keh-khui e5 toe7 thau5-cheng5 e5 chhu3-theh8, i2-kip8 chit-peng5 hit-peng5 lau5 e5 long5, tng5 chit8-pah tiu2; koh niu5 lai7-tian7, kap iN7 e5 long5.  16). I e5 hou7-teng7, i e5 koaiN-bat8 e5 thang-a2, i e5 si3-ui5 saN-chan3 e5 lau5 e5 long5; ti7 hou7-teng7 e5 tui3-bin7, si3-ui5 e5 chhiuN5 long2 aN2 chha5-pan2; tui3 thou5-kha kau3 thang-a2, (thang-a2 long2 u7 jia-kham3),  17). tit8-kau3 mng5 e5 teng2-bin7, chiu7-si7 kau3 lai7-bin7 e5 chhu3 kap goa7-bin7, lai7-goa7 si3-ui5 e5 chhiuN5-piah, long2 chiau3 chhun3-chhioh.  18). U7 khek ki-lou7-peng kap chang-chhiu7, nng7 e5 ki-lou7-peng e5 tiong-kan u7 chit8-chang5 e5 chang-chhiu7; ki-lou7-peng tak8-e5 u7 nng7 e5 bin7;  19). chit-peng5 u7 lang5 e5 bin7, ng3 chang-chhiu7, hit-peng5 u7 sai e5 bin7, ng3 chang-chhiu7; chhu3-lai7 si3-ui5 long2 si7 an2-ni.  20). Tui3 thou5-kha kau3 mng5-teng2, long2 u7 khek ki-lou7-peng kap chang-chhiu7; tian7 e5 chhiuN5 long2 si7 an2-ni.  21). Tian7 e5 mng5-khia7 si7 su3-hong--e5; chi3-seng3-sou2 e5 cheng5-bin7, khoan2-sit chhin-chhiuN7 tian7 e5 khoan2-sit.  22). ToaN5 si7 chha5-choe3--e5, koaiN5 saN tiu2, tng5 nng7 tiu2, i e5 kak, i e5 cho7, kap i e5 si3-piN long2 si7 chha5-choe3--e5; i tui3 goa2 kong2, Che si7 Ia5-ho5-hoa bin7-cheng5 e5 toh.  23). Tian7 kap chi3-seng3-sou2 u7 nng7 e5 mng5.  24). Tak8 e5 mng5 u7 nng7-siN3, chit e5 nng7-siN3 si7 oe7 au2-tit--e5; chit e5 mng5 nng7-siN3, hit e5 mng5 ia7 nng7-siN3.  25). Tian7 e5 mng5-teng2 u7 khek ki-lou7-peng kap chang-chhiu7, kap khek ti7 chhiuN5-teng2--e5 chit8-iuN7; ti7 goa7-bin7 long5 e5 thau5-cheng5 u7 kau7 e5 chha5-pan2.  26). Long5 e5 piN-thau5, chit-peng5 hit-peng5, long2 u7 koaiN-bat8 e5 thang-a2 kap chang-chhiu7; chhu3 e5 piN-pang5, kap kau7 e5 chha5-pan2, long2 si7 an2-ni.

[42]	I chhoa7 goa2 chhut-lai5 kau3 goa7-iN7; koh chhoa7 goa2 jip8 leng7-goa7 keh-khui e5 toe7 saN-tui3-bin7 e5 pang5; hit keng pang5 ng3-pak, ti7 chhu3-theh8 e5 tui3-bin7.  2). Ti7 chit8-pah tiu2 tng5, gou7-chap8 tiu2 khoah e5 thau5-cheng5, u7 pak-mng5.  3). Siok8 lai7-iN7 ji7-chap8 tiu2 e5 tui3-bin7, koh siok8 goa7-iN7 phou-chioh8-toe7 e5 tui3-bin7, u7 lau5 e5 long5 tui3 lau5 e5 long5, saN-chan3.  4). Ti7 hiah e5 pang5 e5 thau5-cheng5 u7 chit8-tiau5 lou7, khoah chap8 tiu2, ng3 lai7-bin7 chit8-pah tiu2 e5 lou7; in e5 mng5 long2 ng3-pak.  5). Teng2-chan3 e5 pang5 khah oeh8, in-ui7 hou7 lau5 e5 long5 chiam3 i e5 toe7; pi2 tiong-chan3, e7-chan3, chiam3 khah-choe7.  6). In-ui7 i u7 saN-chan3, chong2-si7 bo5 thiau7, chhin-chhiuN7 hiah e5 iN7 e5 thiau7; sou2-i2 i e5 teng2-chan3 pi2 toe7-piN5 e5 e7-chan3 tiong-chan3 khah-oeh8.  7). Koh ti7 goa7-bin7 e5 pang5 e5 piN-thau5, ng3 hit e5 pang5 e5 thau5-cheng5 e5 goa7-iN7, tng5 gou7-chap8 tiu2.  8). In-ui7 goa7-iN7 chiah e5 pang5, tng5 gou7-chap8 tiu2; khoaN3 ah, tian7 e5 thau5-cheng5 u7 chit8-pah tiu2.  9). Ti7 pang5 e5 e7-bin7, tui3 tang-peng5 u7 jip8-khi3 e5 sou2-chai7; chiu7-si7 lang5 tui3 goa7-iN7 oe7 jip8-khi3 hia.  10). Ng3-lam5 ti7 iN7 e5 chhiuN5 e5 khoah, ti7 keh-khui e5 sou2-chai7 tui3-bin7, ia7 ti7 chhu3-theh8 e5 tui3-bin7, u7 hiah e5 pang5;  11). i e5 thau5-cheng5 u7 lou7, in chhin-chhiuN7 ng3-pak e5 pang5 e5 khoan2-sit; tng5 khoah long2 saN-tang5; chhut-jip8 e5 sou2-chai7, long2 chiau3 in e5 khoan2-sit, ia7 chiau3 in e5 mng5.  12). Chiau3 ng3-lam5 hiah e5 pang5 e5 mng5, ti7 lou7 e5 thau5 u7 mng5, chiu7-si7 tang--si3 e5 chhiuN5 bin7-cheng5 e5 lou7, ti7 jip8-khi3 e5 sou2-chai7.  13). I ka7 goa2 kong2, Keh-khui e5 sou2-chai7 e5 thau5-cheng5, chiah e5 pak--si3 e5 pang5, lam5--si3 e5 pang5, long2 si7 seng3 e5 pang5; chhin-kun7 Ia5-ho5-hoa e5 che3-si beh ti7-hia chiah8 chi3-seng3 e5 mih8; ia7 eng7 chi3-seng3 e5 mih8, chiu7-si7 sou3-che3, siok8-choe7-che3, pou2-ke3-sit e5 che3, he7 ti7 hit sou2-chai7, in-ui7 chit sou2-chai7 si7 seng3.  14). Che3-si jip8-khi3 e5 si5, chiu7 m7-thang tui3 seng3-sou2 chhut-lai5 kau3 goa7-iN7; tioh8 ti7-hia pang3-he7 in kiaN5 chit-hun7 e5 si5 sou2 chheng7 e5 saN; in-ui7 he si7 seng3; tioh8 oaN7 in e5 saN, chiah thang kau3 siok8 ti7 peh-siN3--e5.  15). I niu5 lai7-chhu3 beng5-pek8, chiu7 chhoa7 goa2 chhut ng3-tang e5 mng5, niu5 i e5 si3-ui5.  16). I eng7 ko-chhioh niu5 tang-hng, chiu7-si7 eng7 ko-chhioh niu5 i e5 si3-ui5, gou7-pah ko-chhioh.  17). I eng7 ko-chhioh niu5 pak-hng, niu5 i e5 si3-ui5, gou7-pah ko-chhioh.  18). I eng7 ko-chhioh niu5 lam5-hng gou7-pah ko-chhioh.  19). I oat8 kau3 sai-hng eng7 ko-chhioh niu5--i, gou7-pah ko-chhioh.  20). I niu5 i e5 si3-hng, si3-ui5 u7 chhiuN5, tng5 gou7-pah, khoah gou7-pah, lai5 hun-piat seng3--e5 kap peng5-siong5--e5.

[43]	Au7-lai5 i chhoa7 goa2 kau3 chit8 e5 mng5, chiu7-si7 ng3-tang e5 mng5.  2). KhoaN3 ah, I2-sek-liat8 Siong7-te3 e5 eng5-kng tui3 tang--si3 lai5; I e5 siaN chhin-chhiuN7 choe7-choe7 chui2 e5 siaN; toe7 chiu7 in-ui7 I e5 eng5-iau7 lai5 hoat-chhut kng.  3). I e5 khoan2-sit si7 chhin-chhiuN7 goa2 sou2 khoaN3-kiN3 e5 khoan2-sit, chiu7-si7 goa2 cheng5 lai5 beh biat8 siaN5 e5 si5 sou2 khoaN3-kiN3 e5 khoan2-sit; hit e5 iN7-siong7 ia7 chhin-chhiuN7 goa2 ti7 Ka-pa-lou2 ho5-piN sou2 khoaN-kiN3 e5 iN7-siong7; goa2 chiu7 phak-loh8 toe7.  4). Ia5-ho5-hoa e5 eng5-kng tui3 ng3-tang e5 mng5 jip8 ti7 tian7-lai7.  5). Tui3 an2-ni sin5 chiu7 ku2-khi2 goa2, toa3 goa2 jip8 lai7-iN7; khoaN3 ah, Ia5-ho5-hoa e5 eng5-kng chhiong-moa2 tian7-lai7.  6). Goa2 thiaN-kiN3 u7 chit8-ui7 tui3 tian7-lai7 ng3 goa2 kong2-oe7; u7 chit8-lang5 khia7 ti7 goa2 e5 sin-piN.  7). I tui3 goa2 kong2, Jin5-chu2 ah, che si7 Goa2 po2-cho7 e5 sou2-chai7, si7 Goa2 kha-chiuN2 sou2 tah8 e5 toe7, Goa2 beh ti7-chia tiam3 ti7 I2-sek-liat8 lang5 e5 tiong-kan kau3 eng2-oan2.  I2-sek-liat8-ke kap in e5 kun-ong5 bo5 beh koh eng7 in e5 im5-heng7 i2-kip8 in e5 kun-ong5 e5 sin-si ti7 koaiN5 e5 sou2-chai7 lai5 phah la5-sam5 Goa2 e5 seng3-mia5;  8). in he7 in e5 mng5-teng7 kun7-oa2 Goa2 e5 mng5-teng7, in e5 mng5-khia7 kun7-oa2 Goa2 e5 mng5-khia7; in kap Goa2 e5 tiong-kan put-ko3 keh chit8-choa7 chhiuN5; koh eng7 in sou2 kiaN5 kho2-ouN3 e5 su7 phah la5-sam5 Goa2 e5 seng3-mia5; sou2-i2 Goa2 siu7-khi3 lai5 biat8 in.  9). TaN in tioh8 tui3 Goa2 e5 bin7-cheng5 tu5--khi3 in e5 im5-heng7 kap kun-ong5 e5 sin-si li7-khui hng7-hng7, Goa2 chiu7 tiam3 ti7 in e5 tiong-kan kau3 eng2-oan2.
	10). Jin5-chu2 ah, li2 tioh8 chiong chit e5 tian7 chi2-si7 I2-sek-liat8-ke, hou7 in in-ui7 ka-ki7 e5 choe7-koa3 lai5 kian3-siau3; in ia7 tioh8 niu5 tian7 e5 kui-bou5.  11). In na7 ui7-tioh8 ka-ki7 it-chhe3 sou2-kiaN5 e5 su7 lai5 kian3-siau3, li2 tioh8 chi2-si7 in chit e5 tian7 e5 bou5 kap i e5 khoan2-sit, i chhut e5 sou2-chai7, i jip8 e5 sou2-chai7, kap i it-chhe3 e5 kui-bou5, i it-chhe3 e5 le2-gi5, i it-chhe3 e5 kui-bou5, i it-chhe3 e5 hoat-tou7, long2 sia2 ti7 in e5 bak8-chiu-cheng5; hou7 in siu2 it-chhe3 e5 kui-bou5, it-chhe3 e5 le2-gi5 lai5 kiaN5 i.  12). Tian7 e5 hoat-tou7 chiu7-si7 an2-ni, ti7 soaN-teng2 si3-ui5 e5 kai3-lai7 long2 choe3 chi3-seng3.  KhoaN3 ah, che chiu7-si7 tian7 e5 hoat-tou7.
	13). I2-ha7 si7 toaN5 e5 niu5-sou3, si7 eng7 tiu2 niu5 i; (chit8 e5 tiu2 si7 chit8 tiu2 koh ke chit8 pa-chiuN2); toaN5-toe2 chit8-tiu2, khoah chit8-tiu2, si3-ui5 e5 kiN5 u7 ian7, koaiN5 chit8 pa-chiuN2; che chiu7-si7 toaN5 e5 cho7.  14). Tui3 oa2 thou5-kha e5 toe2-cho7 kau3 e7-chan3 e5 khat, koaiN5 nng7 tiu2, khoah chit8 tiu2, tui3 soe3-khat kau3 toa7-khat koaiN5 si3 tiu2, khoah chit8-tiu2.  15). Teng2-bin7 e5 toaN5 u7 si3 tiu2; toaN5 e5 teng2-bin7 u7 thong2 si3 ki kak.  16). ToaN5 tng5 chap8-ji7 tiu2, khoah chap8-ji7 tiu2, khoan2-sit su3-hong.  17). Si3-bin7 e5 khat, tng5 chap8-si3 tiu2, khoah chap8-si3 tiu2; si3-ui5 e5 ian7 u7 poaN3-tiu2; i e5 toe2-cho7 si3-ui5 chit8-tiu2; i e5 kia7-chan3 ng3-tang.
	18). I tui3 goa2 kong2, Jin5-chu2 ah, Chu2 Ia5-ho5-hoa an2-ni kong2: Khi2-cho7 che3-toaN5 ui7-tioh8 beh ti7 hi2 teng2-bin7 hian3 sio-che3, hiu3-huih; kau3 cho7-chiaN5 e5 si5 i e5 le7 chhin-chhiuN7 e7-toe2.  19). Chu2 Ia5-ho5-hoa kong2, Li2 tioh8 chiong chit8 chiah kang e5 gu5-a2, choe3 siok8-choe7 e5 che3, kau hou7 che3-si Li7-bi7-lang5, Sat-tok e5 hou7-e3, chiu7-si7 hiah e5 chhin-kun7 Goa2 hok8-sai7 Goa2 e5.  20). Li2 tioh8 chhu2 gu5-a2 e5 huih, boah ti7 toaN5 e5 si3-kak, kap khat-a2 e5 si3-kak; kap si3-ui5 e5 ian7; an2-ni lai5 hou7 i chheng-khi3, koh ui7-tioh8 i siok8-choe7.  21). Li2 ia7 tioh8 chiong hit chiah choe3 siok8-choe7-che3 e5 gu5-a2, sio ti7 seng3-sou2 e5 goa7-bin7, chhu3-lai7 tiaN7-tioh8 e5 sou2-chai7.  22). Te7-ji7-jit8 tioh8 chiong bo5 ha5-chhu5 e5 soaN-iuN5-kong2 hian3 choe3 siok8-choe7 e5 che3; in beh chheng-khi3 hit e5 toaN5 chhin-chhiuN7 bat eng7 kang e5 gu5-a2 chheng-khi3 i chit8-iuN7.  23). Li2 i2-keng chheng-khi3 i, tioh8 hian3 chit8-chiah bo5 ha5-chhu5 kang e5 gu5 kap iuN5-kun5 tiong chit8-chiah bo5 ha5-chhu5 kang e5 mi5-iuN5.  24). Li2 tioh8 chiong chiah e5 mih8 hian3 ti7 Ia5-ho5-hoa e5 bin7-cheng5, che3-si tioh8 eng7 iam5 sam2 ti7 in teng2-bin7, hian3 hou7 Ia5-ho5-hoa choe3 sio-che3.  25). Chhit-jit8-lai7 mui2-jit8 li2 tioh8 pi7-pan7 chit8-chiah kang e5 soaN-iuN5 choe3 siok8-choe7 e5 che3; in ia7 tioh8 pi7-pan7 chit8-chiah kang e5 gu5-a2 kap iuN5-kun5-tiong chit8-chiah kang e5 mi5-iuN5, long2 bo5 ha5-chhu5--e5.  26). Lek8-ke3 chhit-jit8 in beh ui7 toaN5 siok8-choe7, hou7 i chheng-khi3; an2-ni hun-piat i choe3 seng3.  27). Hiah e5 jit8 i2-keng moa2, tui3 te7 poeh-jit8 i2-au7 che3-si beh ti7 toaN5-teng2 hian3 lin2 e5 sio-che3 kap peng5-an e5 che3; Goa2 beh chiap-lap8 lin2; che si7 Chu2 Ia5-ho5-hoa kong2--e5.

[44]	I koh toa3 goa2 to3-tng2 kau3 seng3-sou2 e5 goa7-bin7 ng3-tang e5 mng5; hit e5 mng5 koaiN--teh.  2). Ia5-ho5-hoa ka7 goa2 kong2, Chit e5 mng5, tek-khak tioh8 koaiN, m7-thang khui; bo5-lun7 sim2-mih8 lang5 m7-thang tui3-hia jip8, in-ui7 Ia5-ho5-hoa, I2-sek-liat8 e5 Siong7-te3, i2-keng tui3-hia jip8; sou2-i2 tioh8 tng5-tng5 koaiN--teh.  3). Lun7-kau3 jin5-kun, in-ui7 i si7 jin5-kun, thang che7 ti7 hit lai7-bin7, ti7 Ia5-ho5-hoa e5 bin7-cheng5 chiah8 piaN2; i tioh8 tui3 chit e5 mng5 e5 long5 jip8, ia7 tioh8 tui3-hia chhut.  4). I koh toa3 goa2 tui3 pak-mng5 kau3 tian7 e5 thau5-cheng5; goa2 chiu7 khoaN3, khoaN3-kiN3 Ia5-ho5-hoa e5 eng5-kng chhiong-moa2 Ia5-ho5-hoa e5 tian7; goa2 chiu7 phak-loh8 toe7.  5). Ia5-ho5-hoa ka7 goa2 kong2, Jin5-chu2 ah, Goa2 tui3 li2 sou2 kong2-khi2 Ia5-ho5-hoa tian7-lai7 it-chhe3 e5 le2-gi5 hoat-tou7 li2 tioh8 chu3-i3, eng7 bak8-chiu khoaN3, eng7 hi7-khang thiaN, ia7 tioh8 chu3-i3 tian7-tng5 jip8 e5 sou2-chai7, kap seng3-sou2 it-chhe3 chhut-khi3 e5 sou2-chai7.  6). Li2 ia7 tioh8 tui3 hiah e5 poe7-gek8-e5, tui3 I2-sek-liat8-ke, kong2, Chu2 Ia5-ho5-hoa an2-ni kong2, I2-sek-liat8-ke ah, lin2 kiaN5 it-chhe3 kho2-ouN3 e5 su7 tioh8 liah8-choe3 kau3-giah8;  7). lin2 hian3 Goa2 e5 piaN2 kap iu5 kap huih e5 si5, lin2 chhoa7 hiah e5 sim bo5 siu7 kat-le2, seng-khu ia7 bo5 siu7 kat-le2 e5 goa7-pang lang5 jip8 Goa2 e5 seng3-sou2, lai5 phah la5-sam5 Goa2 e5 tian7, koh poe7 Goa2 e5 iok, ke-thiN lin2 it-chhe3 kho2-ouN3 e5 su7.  8). Lin2 ia7 bo5 chin7-tiong ti7 kou3-siu2 Goa2 seng3-mih8 e5 chit-hun7; si7 ui7-tioh8 lin2 pun2-sin phai3 pat8-lang5 ti7 Goa2 e5 seng3-sou2 kou3-siu2 Goa2 kau-tai3 lin2 e5 chit-hun7.  9). Chu2 Ia5-ho5-hoa an2-ni kong2, I2-sek-liat8 chok8-tiong e5 goa7-pang lang5, chiu7-si7 sim bo5 siu7 kat-le2, seng-khu bo5 siu7 kat-le2 e5 goa7-pang lang5, long2 m7-thang jip8 Goa2 e5 seng3-sou2.  10). Tng I2-sek-liat8 kiaN5 be5-lou7 e5 si5, u7 Li7-bi7 lang5 li7-khui Goa2 hng7-hng7, chiu7-si7 kiaN5 be5-lou7 li7-khui Goa2 khi3 te3 in e5 ngou2-siong7; in tioh8 tam-tng in e5 choe7-koa3.  11). Chong2-si7 in beh ti7 Goa2 e5 seng3-sou2 choe3 chhe-eng7, koan2-li2 tian7-tng5 e5 mng5, ti7 tian7-lai7 choe3 chhe-eng7; ui7-tioh8 peh-siN3 thai5 sio-che3 kap che3-su7 e5 cheng-siN, beh khia7 ti7 in e5 bin7-cheng5 lai5 hok8-sai7 in.  12). Ki3-jian5 ti7 in e5 ngou2-siong7 e5 bin7-cheng5 choe3 peh-siN3 e5 chhe-eng7, koh choe3 that-gai7 hou7 I2-sek-liat8-ke ham7-loh8 choe7-koa3; sou2-i2 Goa2 kiah8-khi2 chhiu2 kong-kek in, in beh tam-tng in e5 choe7-koa3; che si7 Chu2 Ia5-ho5-hoa kong2--e5.  13). In boe7 thang chhin-kun7 Goa2, tui3 Goa2 kiaN5 che3-si e5 chit-hun7, ia7 m7-thang chhin-kun7 Goa2 chit8-kiaN7 seng3-mih8, chiu7-si7 chi3-seng3 e5 mih8; in beh tam-tng in e5 kian3-siau3 kap in sou2 kiaN5 kho2-ouN3 e5 su7.  14). Chong2-si7 Goa2 beh hou7 in tam-tng kou3-siu2 tian7 e5 chit-hun7, pan7-li2 ki5-tiong it-chhe3 e5 su7, kap hit lai7-bin7 sou2 tioh8 choe3 e5 kang.
	15). I2-sek-liat8 chok8 kiaN5 be5-lou7 li7-khui Goa2 e5 si5, che3-si Li7-bi7 lang5, Sat-tok e5 kiaN2-sun, iu5-goan5 kou3-siu2 Goa2 e5 seng3-sou2, in beh chhin-kun7 Goa2, hok8-sai7 Goa2, koh khia7 ti7 Goa2 e5 bin7-cheng5, eng7 iu5 kap huih hian3 hou7 Goa2; che si7 Chu2 Ia5-ho5-hoa kong2--e5.  16). In beh jip8 Goa2 e5 seng3-sou2, chiu7-kun7 Goa2 e5 toh, hok8-sai7 Goa2, siu2 Goa2 sou2 kau-tai3 in choe3--e5.  17). In jip8 lai7-iN7 e5 mng5 e5 si5 tioh8 chheng7 iu3-toe7-saN; in ti7 lai7-iN7 e5 mng5 kap ti7 tian7-lai7 kiaN5 chit-hun7 e5 si5, long2 m7-thang chheng7 iuN5-mng5 e5 i-hok8.  18). In e5 thau5-khak-teng2 tioh8 ti3 iu3-toe7-pou3 e5 bo7, kha-thui2 tioh8 chheng7 iu3-toe7-pou3 e5 khou3; hit e5 oe7 lau5-koaN7-e5 long2 m7-thang chheng7.  19). In chhut-khi3 kau3 goa7-iN7, chiu7-si7 kau3 goa7-iN7 e5 peh-siN3 hia, tioh8 thng3 kiaN5 chit-hun7 e5 i-hok8 he7 ti7 seng3 e5 pang5-keng, chheng7 pat8-ho7 e5 i-hok8, bian2-tit eng7 in e5 saN hou7 peh-siN3 chiaN5-seng3.  20). In m7-thang thi3-thau5, ia7 m7-thang hou7 thau5-mng5 hoat tng5-tng5; tok8-tok8 tioh8 chian2 thau5-mng5.  21). Che3-si jip8 lai7-iN7 e5 si5 long2 m7-thang lim-chiu2.  22). Ia7 m7-thang chhoa7 koaN2-hu7 kap siu7 li5-chhut e5 hu7-jin5-lang5 choe3-bou2; tok8-tok8 tioh8 chhoa7 I2-sek-liat8 chok8-tiong e5 chai7-sek-lu2 a2-si7 che3-si e5 koaN2-hu7.  23). In tioh8 hou7 Goa2 e5 peh-siN3 chai seng3-e5 kap peng5-siong5-e5 e5 cheng-chha; koh hou7 in hun-piat bo5 chheng-khi3-e5 kap chheng-khi3-e5.  24). U7 saN-ko3 e5 su7 in tioh8 khia7-teh phoaN3-toan3, tioh8 chiau3 Goa2 e5 phoaN3-toan3 lai5 phoaN3-toan3; ti7 Goa2 it-chhe3 e5 choeh-ki5 tioh8 siu2 Goa2 chiah e5 hoat-tou7 lut8-le7; ia7 tioh8 siu2 Goa2 chiah e5 an-hioh-jit8 choe3-seng3.  25). In m7-thang kun7-oa2 si2-lang5, phah la5-sam5 ka-ki7; tok8-tok8 thang ui7-tioh8 lau7-pe7, lau7-bu2, kiaN2, cha-bou2-kiaN2, hiaN-ti7, kap iau2-be7 chhut-ke3 e5 chi3-be7 phah la5-sam5 ka-ki7.  26). I i2-keng chheng-khi3 liau2-au7, tioh8 ka7 i koh sng3 chhit-jit8.  27). Tng i jip8 seng3-sou2 kau3 lai7-iN7 e5 jit8, beh ti7 seng3-sou2 hok8-sai7, tioh8 ui7 pun2-sin hian3 siok8-choe7-che3; che si7 Chu2 Ia5-ho5-hoa kong2--e5.  28). In tek-khak u7 san2-giap8, Goa2 si7 in e5 san2-giap8; m7-thang ti7 I2-sek-liat8-tiong hou7 in ki-giap8, Goa2 si7 in e5 ki-giap8.  29). Sou3-che3, siok8-choe7-che3, pou2-ke3-sit-che3, in long2 thang chiah8 i; I2-sek-liat8 tiong sou2 hian3 it-chhe3 e5 mih8 long2 kui ti7 in.  30). KiN3-na7 khi2-thau5-sek8 e5 mih8 e5 te7-it e5, kap it-chhe3 le2-mih8-tiong e5 le2-mih8, long2 kui ti7 che3-si; lin2 ia7 tioh8 eng7 khi2-thau5 chhut e5 beh8-hun2 hou7 che3-si, thang hou7 hok-khi3 lim5-kau3 li2 e5 ke.  31). Bo5-lun7 chiau2 a2-si7 siu3, kiN3-na7 ka-ki7 si2--e5, a2-si7 siu7 peh-thiah--e5, che3-si long2 m7-thang chiah8.

[45]	Lin2 liam-khau pun toe7 choe3-giap8, tioh8 hian3 chit8-hun7 hou7 Ia5-ho5-hoa lai5 choe3-seng3, tng5 nng7-ban7 gou7-chheng ko-chhioh, khoah chit8-ban7 ko-chhioh; i e5 kai3 e5 si3-ui5 long2 choe3-seng3.  2). Ki5-tiong hun-piat chit8-toaN7 choe3 seng3-sou2, tng5 gou7-pah, khoah gou7-pah, i e5 khoan2-sit su3-hong; si3-ui5 koh gou7-chap8 tiu2 choe3 kau-ia2 e5 toe7.  3). Ti7 sou2 niu5-e5 e5 tiong-kan li2 tioh8 niu5, tng5 nng7-ban7 gou7-chheng, khoah chit8-ban7; hit tiong-kan u7 seng3-sou2, chiu7-si7 chi3-seng3--e5.  4). Che si7 choan5-toe7 chit8-hun7 e5 seng3-toe7; tioh8 kui ti7 che3-si, chiu7-si7 choe3 seng3-sou2 e5 chhe-eng7, kun7-oa2 lai5 hok8-sai7 Ia5-ho5-hoa e5; chit e5 toe7 thang choe3 in khi2-chhu3 e5 sou2-chai7, kap seng3-sou2 e5 seng3-toe7.  5). Iu7-koh chit8-hun7, tng5 nng7-ban7 gou7-chheng, khoah chit8-ban7, tioh8 kui ti7 tian7-lai7 choe3 chhe-eng7 e5 Li7-bi7 lang5, choe3 in e5 giap8, ji7-chap8 keng pang5.  6). Lin2 tioh8 hun-phai3 choe3 siaN5 e5 giap8, khoah gou7-chheng, tng5 nng7-ban7 gou7-chheng, kap sou2 hian3 e5 seng3-toe7 saN-pai5; che si7 beh choe3 I2-sek-liat8 choan5-ke e5 lou7-eng7.  7). KiN3-na7 kui ti7 jin5-kun--e5 si7 ti7 sou2 hian3 e5 seng3-toe7 i2-kip8 siaN5 e5 giap8 chit-peng5 hit-peng5, ti7 sou2 hian3 seng3-toe7 e5 thau5-cheng5 kap siaN5 e5 giap8 e5 thau5-cheng5, tui3 sai-hng ng3-sai, tui3 tang-hng ng3-tang; i e5 tng5 tioh8 kap in e5 chit8 chi-phai3 e5 hun7-giah8 saN-tang5, tui3 sai-kai3 kau3 tang-kai3.  8). Ti7 I2-sek-liat8 e5 keng2-lai7 jin5-kun beh tit-tioh8 chit-e5 choe3 ki-giap8; au7-lai5 Goa2 chiah e5 jin5-kun bo5 koh khi-ap Goa2 e5 peh-siN3; beh eng7 toe7 hou7 I2-sek-liat8-ke chiau3 in e5 chi-phai3.
	9). Chu2 Ia5-ho5-hoa an2-ni kong2: I2-sek-liat8 chiah e5 jin5-kun ah, lin2 taN kau3-giah8--lah; tioh8 tu5--khi3 kiong5-po7 kap chhiuN2-kiap e5 su7, peng2-kong kiaN5-gi7; bo5 koh pa3-chiam3 peh-siN3 e5 giap8; che si7 Chu2 Ia5-ho5-hoa kong2--e5.  10). Lin2 tioh8 eng7 kong-to7 e5 thian-pheng5, kong-to7 e5 i-hoat, kong-to7 e5 pa3-tek.  11). I-hoat kap pa3-tek tioh8 piN5-toa7, hou7 pa3-tek thang toe2 ho7-mui5-ni2 chap8-hun7 e5 chit8-hun7, i-hoat ia7 thang toe2 ho7-mui5-ni2 chap8-hun7 e5 chit8-hun7; long2 eng7 ho7-mui5-ni2 choe3 phiau-chun2.  12). Sia3-khek-lek8 tioh8 choe3 ji7-chap8 kui3-lah8; ji7-chap8 e5 sia3-khek-lek8, ji7-chap8-gou7 e5 sia3-khek-lek8, chap8-gou7 e5 sia3-khek-lek8 si7 choe3 lin2 e5 bi2-na2.  13). Lin2 sou2 eng-kai hian3 e5 le2-mih8 tioh8 an2-ni; sio2-beh8 chit8 ho7-mui5-ni2 tioh8 hian3 i-hoat lak8-hun7 e5 chit8-hun7, toa7-beh8 chit8 ho7-mui5-ni2 tioh8 hian3 i-hoat lak8-hun7 e5 chit8-hun7;  14). lun7-kau3 iu5 e5 teng7-le7, tui3 iu5 e5 pa3-tek, chiu7-si7 tui3 chit8 kho-ni2, chiu7-si7 chap8 e5 pa3-tek, koh si7 chit8 ho7-mui5-ni2, hian3 chit8 pa3-tek chap8-hun7 e5 chit8-hun7; in-ui7 chap8 pa3-tek, chiu7-si7 chit8 ho7-mui5-ni2;  15). tui3 I2-sek-liat8 pui5 e5 chhau2-tiuN5 ti7 iuN5-kun5-tiong mui2 nng7-pah chiah iuN5 tioh8 hian3 chit8 chiah iuN5-ko, choe3 sou3-che3, sio-che3, sia7-un-che3, thoe3 in siok8-choe7; che chiu7-si7 Chu2 Ia5-ho5-hoa kong2--e5.  16). Keng2-lai7 e5 cheng3 peh-siN3 long2 tioh8 eng7 chit e5 le2-mih8 hian3 hou7 I2-sek-liat8 e5 jin5-kun.  17). Jin5-kun e5 pun2-hun7 ti7 choeh-ki5, tak8-geh8 e5 chhoe-it, tak8-pai2 an-hioh-jit8 kap I2-sek-liat8 ke-tiong sou2 tiaN7-tioh8 e5 choeh-ki5 tioh8 hian3 sio-che3, sou3-che3, koan3-tian7-che3; i tioh8 pi7-pan7 siok8-choe7-che3, sou3-che3, sio-che3, kap peng5-an-che3, ui7-tioh8 I2-sek-liat8-ke siok8-choe7.
	18). Chu2 Ia5-ho5-hoa an2-ni kong2, Ti7 chiaN-geh8 chhoe-it lin2 tioh8 chhu2 bo5 ha5-chhu5 e5 gu5-kang2, lai5 chheng-khi3 seng3-sou2.  19). Che3-si tioh8 chiong siok8-choe7-che3 e5 huih boah ti7 tian7 e5 mng5-khia7, kap toaN5-khat e5 si3-kak, kap lai7-iN7 e5 mng5-khia7.  20). Hit-geh8 e5 chhoe chhit ia7 tioh8 an2-ni choe3 ui7-tioh8 chho3-gou7 hoan7-choe7-e5, kap gu5-gong7 lai5 hoan7-tioh8--e5, lai5 ui7-tioh8 tian7 siok8-choe7.
	21). ChiaN-geh8 chap8-si3, lin2 tioh8 siu2 poaN5-ke3-choeh, siu2 chit e5 choeh chhit-jit8; tioh8 chiah8 bo5-kaN3 e5 piaN2.  22). Hit-jit8 jin5-kun tioh8 ui7-tioh8 ka-ki7 kap kok-lai7 e5 cheng3 peh-siN3 pi7-pan7 chit8 chiah kang e5 gu5 choe3 siok8-choe7-che3.  23). Tng choeh-ki5 e5 chhit-jit8 i tioh8 pi7-pan7 sio-che3 hian3 hou7 Ia5-ho5-hoa, lian5-lian5 chhit-jit8, tak8-jit8 tioh8 eng7 chhit-chiah gu5-kang2 kap chhit chiah mi5-iuN5-kang2, long2 bo5 ha5-chhu5--e5; tak8-jit8 ia7 tioh8 pi7-pan7 chit8 chiah soaN-iuN5-kang2 choe3 siok8-choe7-che3.  24). I ia7 tioh8 pi7-pan7 sou3-che3, chit8 chiah gu5-kang2 chit8 e5 i-hoat, chit8 chiah mi5-iuN5-kang2 chit8 e5 i-hoat, mui2 i-hoat tioh8 iu5 chit8-him.  25). Chhit-geh8 chap8-gou7; siu2 choeh e5 si5 chhit-jit8 ku2 i tioh8 an2-ni choe3; chiau3 siok8-choe7-che3, chiau3 sio-che3, chiau3 sou3-che3, ia7 tioh8 chiau3 iu5.

[46]	Chu2 Ia5-ho5-hoa an2-ni kong2: Lai7-iN7 ng3-tang e5 mng5 ti7 choe3-kang e5 lak8-jit8-lai7 tek-khak tioh8 koaiN; tok8-tok8 ti7 an-hioh-jit8 tioh8 khui, geh8 e5 chhoe-it ia7 tioh8 khui.  2). Jin5-kun tioh8 tui3 chit e5 mng5 e5 long5 tui3 goa7-bin7 jip8, khia7 ti7 mng5-khia7-piN; che3-si tioh8 pi7-pan7 i e5 sio-che3 kap i e5 sia7-un-che3, i tioh8 ti7 mng5-teng7 hit tah keng3-pai3; jian5-au7 chhut-khi3, chit e5 mng5 kau3 e5-hng-si5 m7-thang koaiN.  3). Ti7 chiah e5 an-hioh-jit8, kap geh8 e5 chhoe-it, kok-lai7 e5 peh-siN3 tioh8 ti7 chit e5 mng5-khau2 keng3-pai3 ti7 Ia5-ho5-hoa e5 bin7-cheng5.  4). Jin5-kun ti7 an-hioh-jit8 sou2 tioh8 hian3 hou7 Ia5-ho5-hoa e5 sio-che3, tioh8 bo5 ha5-chhu5 e5 iuN5-ko lak8-chiah, bo5 ha5-chhu5 e5 mi5-iuN5-kang2 chit8-chiah;  5). i e5 sou3-che3 ui7-tioh8 hit chiah mi5-iuN5-kang2 tioh8 chit8 e5 i-hoat, ui7-tioh8 hiah e5 iuN5-ko e5 sou3-che3 si7 chiau3 i e5 lek8-liong7 chit8 e5 i-hoat phoe3 iu5 chit8 him.  6). Tng geh8 e5 chhoe-it tioh8 hian3 bo5 ha5-chhu5 e5 gu5-kang2 chit8-chiah, iuN5-ko lak8-chiah, mi5-iuN5-kang2 chit8-chiah; long2 tioh8 bo5 ha5-chhu5--e5.  7). I ia7 tioh8 pi7-pan7 sou3-che3, ui7-tioh8 gu5-kang2 hian3 chit8 e5 i-hoat, ui7-tioh8 mi5-iuN5-kang2 hian3 chit8 e5 i-hoat, ui7-tioh8 hiah e5 iuN5-ko chiu7 chiau3 i e5 lek8-liong7, chit8 e5 i-hoat phoe3 iu5 chit8-him.  8). Jin5-kun jip8-lai5 e5 si5, tioh8 tui3 chit e5 mng5 e5 long5 jip8, ia7 tioh8 tui3 chit e5 lou7 chhut.  9). Ti7 tak8 e5 choeh-ki5, kok-lai7 e5 peh-siN3 tiau5-kiN3 Ia5-ho5-hoa e5 si5, tui3 pak-mng5 jip8-lai5 keng3-pai3-e5 tioh8 tui3 lam5-mng5 chhut-khi3; tui3 lam5-mng5 jip8-lai5-e5 tioh8 tui3 pak-mng5 chhut-khi3; m7-thang tui3 sou2 jip8 e5 mng5 oat8-to3-tng2, tioh8 tit8-tit8 chin3-cheng5 chhut-khi3.  10). Peh-siN3 jip8-khi3 e5 si5, jin5-kun ia7 tioh8 ti7 in e5 tiong-kan jip8-khi3; peh-siN3 chhut-khi3, jin5-kun ia7 tioh8 kap in chhut-khi3.  11). Ti7 choeh-ki5 kap tai7-hoe7 e5 si5, sou3-che3 tioh8 ui7-tioh8 chit8-chiah gu5-kang2 hian3 chit8 e5 i-hoat, ui7-tioh8 chit8-chiah mi5-iuN5-kang2 hian3 chit8 e5 i-hoat, ui7-tioh8 hiah e5 iuN5-ko chiu7 chiau3 i e5 lek8-liong7, chit8 e5 i-hoat phoe3 iu5 chit8-him.  12). Jin5-kun na7 pi7-pan7 kam-sim e5 che3, sio-che3 a2-si7 sia7-un-che3 choe3 kam-sim e5 che3, hian3 hou7 Ia5-ho5-hoa, tioh8 u7 lang5 ka7 i khui ng3-tang e5 mng5, i tioh8 pi7-pan7 i e5 sio-che3 kap i e5 sia7-un-che3 chhin-chhiuN7 ti7 an-hioh-jit8 sou2 choe3 chit8-iuN7; jian5-au7 i tioh8 chhut-khi3; chhut-khi3-liau2 tioh8 u7 lang5 ka7 i koaiN-mng5.  13). Tak8-jit8 li2 tioh8 pi7-pan7 bo5 ha5-chhu5, be7 moa2-ni5 e5 iuN5-ko chit8-chiah, choe3 sio-che3 hian3 hou7 Ia5-ho5-hoa; tak8 cha2-khi2 tioh8 pi7-pan7 i.  14). Tak8 cha2-khi2 ia7 tioh8 pi7-pan7 saN-kap hian3 e5 sou3-che3, chit8 i-hoat lak8-hun7 e5 chit8-hun7, kap chit8 him iu5 saN-hun7 e5 chit8-hun7 chhiau-ho5 mi7-hun2; chit e5 sou3-che3 tioh8 siong5-siong5 hian3 hou7 Ia5-ho5-hoa, choe3 eng2-oan2 tiaN7-tioh8 e5 le7.  15). Tak8 cha2-khi2 in tioh8 an2-ni pi7-pan7 iuN5-ko, sou3-che3, kap iu5, choe3 siong5-siong5 hian3 e5 sio-che3.
	16). Chu2 Ia5-ho5-hoa an2-ni kong2: Jin5-kun na7 chiong san2-giap8 hou7 i e5 kiaN2 e5 chit8-e5, chiu7-si7 choe3 i e5 giap8, kui ti7 i hiah e5 kiaN2, si7 in seng5-chiap choe3 giap8--e5.  17). Chong2-si7 i na7 chiong i e5 san2-giap8 e5 chit8-hun7 hou7 i e5 jin5-sin5 e5 chit8-e5, si7 choe3 jin5-sin5-e5 kau3 chu7-iu5 e5 ni5, hit-si5 iu5-goan5 kui ti7 jin5-kun; lun7-kau3 i e5 san2-giap8 tioh8 lau5 hou7 i hiah e5 kiaN2.  18). Jin5-kun m7-thang chhiuN2-toat8 peh-siN3 e5 san2-giap8, lai5 koaN2 in li7-khui in sou2 seng5-chiap-e5; i tioh8 tui3 ka-ki7 e5 giap8-tiong chiong san2-giap8 hou7 i e5 kiaN2; bian2-tit Goa2 e5 peh-siN3 si3-soaN3, tak8-lang5 li7-khui i sou2 seng5-chiap--e5.
	19). I chiu7 chhoa7 goa2 tui3 mng5-piN e5 lou7 jip8-lai5 kau3 che3-si ng3 pak hiah e5 seng3 e5 pang5-keng; khoaN3 ah, au7-bin7 sai-si3 u7 chit8 sou2-chai7.  20). I chiu7 ka7 goa2 kong2, Che si7 che3-si chu2 pou2-ke3-sit-che3 kap siok8-choe7-che3, i2-kip8 pek sou3-che3 e5 sou2-chai7; bian2-tit toa3-kau3 goa7-iN7, hou7 peh-siN3 chiaN5-choe3 seng3.  21). I koh chhoa7 goa2 chhut-khi3 kau3 goa7-iN7, hou7 goa2 keng-ke3 iN7 si3 e5 kak-thau5; khoaN3 ah, ti7 hit e5 iN7 tak8 e5 kak-thau5 kok u7 chit8 e5 iN7.  22). Ti7 iN7 e5 si3 kak-thau5 u7 iN7, si3-bin7 u7 chhiuN5 ui5-teh; tak8 e5 iN7, tng5 si3-chap8 tiu2, khoah saN-chap8; si3 e5 kak-thau5 e5 iN7, in e5 chhun3-chhioh long2 chit8-iuN7.  23). Si3 e5 iN7 e5 chiu-ui5 u7 khi2 chit8-liat8, i e5 e7-bin7 long2 u7 chu2-mih8 e5 sou2-chai7.  24). I ka7 goa2 kong2, Chiah-e5 chiu7-si7 chu2-mih8 e5 chau3-kha; tian7-lai7 chiah-e5 choe3 chhe-eng7--e5 ti7-chia chu2 peh-siN3 e5 che3-su7.

[47]	I chhoa7 goa2 to3-tng2 kau3 tian7-mng5, khoaN3 ah, u7 chui2 tui3 tian7 e5 mng5-teng7-e7 ng3-tang lau5 chhut; in-ui7 tian7 e5 thau5-cheng5 ng3-tang; chiah e5 chui2 tui3 e7-bin7 tui3 tian7 e5 chiaN3-peng5, che3-toaN5 e5 lam5-peng5, lau5-loh8.  2). I chiu7 chhoa7 goa2 tui3 pak-mng5 chhut-khi3, chhoa7 goa2 tui3 goa7-bin7 oan kau3 goa7-mng5, tui3 ng3 tang-peng5 e5 mng5 e5 lou7; khoaN3 ah, chui2 tui3 chiaN3-peng5 piak-chhut-lai5.  3). Hit-lang5 chhiu2 theh8 chin5-soh, ng3-tang kiaN5 chhut-khi3 e5 si5, i chiu7 niu5 chit8-chheng tiu2, kah goa2 tui3 chui2 ke3--khi3, chui2 im kha-bak8.  4). I koh niu5 chit8-chheng, kah goa2 tui3 chui2 liau5--ke3 khi3, chui2 im kha-thau5-u.  Koh niu5 chit8-chheng, kah goa2 liau5--ke3-khi3, chui2 im kau3 io.  5). Koh niu5 chit8-chheng; chui2 chiu7 chiaN5-choe3 ho5, goa2 boe7-oe7 liau5--ke3-khi3; in-ui7 chui2 tiong3-tiN7, chiaN5-choe3 oe7 siu5--tit e5 chui2, boe7 liau5-tit e5 ho5.  6). I chiu7 tui3 goa2 kong2, Jin5-chu2 ah, li2 u7 khoaN3-kiN3 chit-e5 mah? I chiu7 chhoa7 goa2, hou7 goa2 oat8-tng2 kau3 ho5-piN.  7). Goa2 to3-tng2-khi3 e5 si5, khoaN3 ah, ti7 ho5-piN siang-peng5 u7 chhiu7-bak8 chin-choe7.  8). I ka7 goa2 kong2, Chiah e5 chui2 ng3-tang lau5-khi3, beh loh8 kau3 A-lah8-pa, tit8-tit8 lau5 kau3 hai2; sou2 hoat-chhut e5 chui2 beh lau5 jip8 iam5-hai2, hai2--nih e5 chui2 chiu7 pian3-ho2.  9). Ho5-chui2 sou2 kau3 e5 sou2-chai7, tak8-iuN7 siN-thoaN3 e5 tong7-but8 long2 beh tit-tioh8 oah8, ia7 beh u7 hi5 chin-choe7; in-ui7 chui2 lau5 kau3 hia, hai2--nih e5 chui2 pian3-ho2; hit e5 ho5 sou2 lau5 kau3 e5 sou2-chai7, sou2 u7 e5 mih8 long2 beh tit-tioh8 oah8.  10). Chiong-lai5 beh u7 tho2-hi5 lang5 khia7 ti7 hoaN7-piN; tui3 Un2-ki-ti2 kau3 Un2-i2-kek-lian5 long2 choe3 pha-bang7 e5 sou2-chai7, hiah e5 hi5 kok chiau3 i e5 lui7, chhin-chhiuN7 toa7-hai2 e5 hi5 chin-choe7.  11). Chong2-si7 noa7-thou5 e5 toe7 kap chui2-teh8 e5 sou2-chai7 boe7 tit-tioh8 i-ho2, lau5--teh chhut iam5.  12). Ti7 ho5 e5 siang-peng5-piN beh hoat-siN tak8-lui7 e5 chhiu7-bak8, thang choe3 chiah8-mih8, hioh8 boe7 kou-ta5, ke2-chi2 chhut bo5 tng7; tak8 geh8-jit8 beh kiat sin e5 ke2-chi2, in-ui7 chiah e5 chui2 si7 tui3 seng3-sou2 lau5-chhut-e5; chhiu7-teng2 e5 ke2-chi2 beh choe3 chiah8-mih8, hioh8 u7 i-ti7 e5 kong-iong7.
	13). Chu2 Ia5-ho5-hoa an2-ni kong2: Lin2 pun chit e5 toe7 choe3 giap8 chiau3 I2-sek-liat8 chap8-ji7 chi-phai3; i e5 toe7-kai3 tioh8 chhin-chhiuN7 e7-toe2; Iok-sek beh tit-tioh8 nng7 hun7.  14). Lin2 seng5-chiap chit e5 toe7 choe3-giap8 tioh8 saN-kap piN5-pun; in-ui7 Goa2 bat kiah8-khi2 chhiu2 eng3-un2, chiong chit e5 toe7 hou7 lin2 e5 liat8-chou2; chit e5 toe7 beh kui ti7 lin2 choe3-giap8.  15). Toe7 e5 kai3-han7 chiu7-si7 an2-ni; pak-peng5 e5 kai3 tui3 toa7-hai2, khi3 Hi-tek8-lun5 e5 lou5, tit8-tit8 kau3 Se-tat8-tat8 chhut-jip8 e5 sou2-chai7;  16). kau3 Hap-ma2, Pi2-lo5-tha, Se-pek-lian5, chiu7-si7 ti7 Tai7-ma2-sek e5 keng2-kai3 kap Hap-ma2 e5 keng2-kai3 e5 tiong-kan; kau3 Ho5-lan5 piN-kai3 e5 Hap-sat-hap-the5-kan.  17). Tui3 hai2 e5 keng2-kai3 chiu7-si7 Hap-sat-i2-lan5 kun7 ti7 Tai7-ma2-sek e5 keng2-kai3, koh ti7 pak-peng5 ng3-pak si7 Hap8-boat e5 keng2-kai3; che si7 pak-peng5 e5 kai3.  18). Tang-peng5 e5 kai3 ti7 Ho5-lan5, Tai7-ma2-sek, Ki-liat8 kap I2-sek-liat8 toe7 e5 tiong-kan chiu7-si7 Iok-tan3-ho5; lin2 tioh8 tui3 pak-peng5 e5 kai3 niu5 kau3 tang-hai2; che chiu7-si7 tang--si3 e5 kai3.  19). Lam5-peng5 ng3-lam5 e5 kai3 si7 tui3 Tha-ma2 kau3 Bi2-li7-pa-ka-te-su e5 chui2, soa3 kau3 Ai-kip8 e5 khoe, thang3-kau3 toa7-hai2; che si7 lam5-peng5 ng3-lam5 e5 kai3.  20). Sai-peng5 e5 kai3 chiu7-si7 toa7 hai2, tui3 lam5-peng5 e5 keng2-kai3, tit8-kau3 Hap-ma2 chhut-jip8 tui3-bin7 e5 sou2-chai7; che chiu7-si7 sai-peng5 e5 kai3.  21). An2-ni lin2 tioh8 chiau3 I2-sek-liat8 e5 chi-phai3 ui7 ka-ki7 pun chit e5 toe7.  22). Lin2 tioh8 liam-khau pun chit e5 toe7 choe3-giap8 kui ti7 lin2 pun2-sin kap ti7 lin2 tiong-kan kia3-kha e5 chhut-goa7 lang5, chiu7-si7 ti7 lin2 tiong-kan siN kiaN2 cha-bou2-kiaN2 e5; lin2 tioh8 khoaN3 in chhin-chhiuN7 I2-sek-liat8 ke e5 tiong-kan sou2 siN--e5 chit8-iuN7; in ti7 I2-sek-liat8 chi-phai3 e5 tiong-kan kap lin2 saN-kap tit-tioh8 toe7 choe3-giap8.  23). Goa7-bin7 lang5 khia7-khi2 ti7 hit e5 chi-phai3 e5 tiong-kan, lin2 chiu7 ti7-hia pun toe7 hou7 i choe3-giap8; che chiu7-si7 Chu2 Ia5-ho5-hoa kong2--e5.

[48]	Chi-phai3 e5 mia5 chiau3 e7-toe2 sou2 ki3--e5; tui3 kek8-pak e5 kai3 tui3 Hi-tek8-lun5 e5 lou7, kau3 Hap-ma2 chhut-jip8 e5 sou2-chai7, ti7 Tai7-ma2-sek keng2-kai3 Hap-sat-i2-lan5 ng3-pak kun7-oa2 Hap-ma2 e5 toe7, tui3-tang kau3 sai; Tan3, chit8-hun7.  2). Oa2-kun7 Tan3 e5 toe7-kai3, tui3-tang kau3 sai; A-siat, chit8-hun7.  3). Oa2-kun7 A-siat e5 toe7-kai3, tui3 tang kau3 sai; Na2-hut-tha-li7, chit8-hun7.  4). Oa2-kun7 Na2-hut-tha-li7 e5 toe7-kai3, tui3-tang kau3-sai; Ma2-na2-se, chit8-hun7.  5). Oa2-kun7 Ma2-na2-se e5 toe7-kai3, tui3-tang kau3-sai; I2-hoat-lian5, chit8-hun7.  6). Oa2-kun7 I2-hoat-lian5 e5 toe7-kai3, tui3-tang kau3 sai; Liu5-pian7, chit8-hun7.  7). Oa2-kun7 Liu5-pian7 e5 toe7-kai3, tui3-tang kau3 sai; Iu5-tai7, chit8-hun7.
	8). Oa2-kun7 Iu5-tai7 e5 toe7-kai3, tui3-tang kau3 sai, si7 lin2 sou2 hian3 e5 toe7, khoah nng-ban7 gou7-chheng ko-chhioh, tui3-tang kau3-sai, tng5 kap hiah e5 hun7 e5 chit8-e5 saN-tang5, seng3-sou2 ti7 hit tiong-kan.  9). Lin2 sou2 hian3 hou7 Ia5-ho5-hoa e5 toe7 tioh8 tng5 nng7-ban7 gou7-chheng ko-chhioh, khoah chit8-ban7.  10). Sou2 hian3 e5 seng3-toe7 tioh8 kui hou7 che3-si; pak--si3 tng5 nng7-ban7 gou7-chheng, sai--si3 khoah chit8-ban7, tang--si3 khoah chit8-ban7, lam5--si3 tng5 nng7-ban7 gou7-chheng; Ia5-ho5-hoa e5 seng3-sou2 ti7 hit tiong-ng.  11). Tioh8 kui hou7 Sat-tok e5 kiaN2-sun-tiong chiaN5-choe3 seng3 e5 che3-si, chiu7-si7 kou3-siu2 Goa2 sou2 kau-tai3--e5; tng I2-sek-liat8 lang5 kiaN5 be5-lou7 e5 si5, in bo5 kiaN5 be5-lou7 chhin-chhiuN7 Li7-bi7 lang5 kiaN5 be5-lou7.  12). Chit-e5 tioh8 kui hou7 in, chiu7-si7 tui3 sou2 hian3 e5 choan5-toe7-tiong hian3 hou7 in choe3 chi3-seng3--e5, oa2-kun7 Li7-bi7 lang5 e5 toe7-kai3.  13). Li7-bi7 lang5 sou2 tit-tioh8 e5 toe7 tioh8 tng5 nng7-ban7 gou7-chheng, khoah chit8-ban7, kap che3-si e5 toe7-kai3 saN-tang5; long2-chong2 tng5 nng7-ban7 gou7-chheng, khoah chit8-ban7.  14). Chit e5 toe7 m7-thang boe7, m7-thang tui3-oaN7, khi2-thau5-sek8 e5 mih8 m7-thang kui hou7 pat8-lang5; in-ui7 si7 kui ti7 Ia5-ho5-hoa choe3-seng3--e5.  15). Sou2-chhun gou7-chheng khoah e5 toe7, si7 ti7 hit e5 nng7-ban7 gou7-chheng e5 thau5-cheng5, tioh8 choe3 peng5-siong5 e5 lou7-eng7, thang khi2 siaN5, khi2 chhu3, choe3 kau-ia2 e5 toe7; siaN5 tioh8 ti7 tiong-ng.  16). I e5 chhun3-chhioh chiu7-si7 an2-ni; pak-bin7 si3-chheng gou7-pah, lam5-bin7 si3-chheng gou7-pah, tang-bin7 si3-chheng gou7-pah, sai-bin7 si3-chheng gou7-pah.  17). SiaN5 tioh8 kau-ia2; ng3-pak nng7-pah gou7-chap8, ng3-lam5 nng7-pah gou7-chap8, ng3-tang nng7-pah gou7-chap8, ng3-sai nng7-pah gou7-chap8.  18). I2-goa7 sou2 chhun e5 tng5 kap sou2 hian3 e5 seng3-toe7 saN-tang5, ng3-tang chit8-ban7, ng3-sai chit8-ban7; koh kap sou2 hian3 e5 seng3-toe7 saN-tang5; ki5-tiong sou2 chhut-san2 beh hou7 siaN5-lai7 choe3-kang e5 lang5 choe3 chiah8-mih8.  19). Tui3 I2-sek-liat8 cheng3 chi-phai3 e5 tiong-kan ti7 siaN5-lai7 choe3-kang--e5 beh ti7-hia cheng3-choh.  20). Lin2 sou2 hian3 e5 choan5-toe7, tng5 nng7-ban7 gou7-chheng, khoah nng7-ban7 gou7-chheng; lin2 sou2 hian3 e5 seng3-toe7 kap siok8 ti7 siaN5 e5 toe7 si7 su3-hong--e5.
	21). Sou2 hian3 e5 seng3-toe7 i2-kip8 siok8 ti7 siaN5 e5 toe7, siang-peng5 chhun e5 toe7 tioh8 kui ti7 jun5-kun, sou2 hian3 e5 toe7 ti7 hit nng7-ban7 gou7-chheng e5 thau5-cheng5 kau3 tang--si3 e5 kai3, koh ng3-sai ti7 hit nng7-ban7 gou7-chheng e5 thau5-cheng5 kau3 sai--si3 e5 kai3, kap hiah e5 hun7 e5 toe7 saN-tang5, long2 kui ti7 jin5-kun; sou2 hian3 e5 seng3-toe7 kap tian7 e5 seng3-toe7 long2 ti7 hit lai7-bin7.  22). Koh tui3 Li7-bi7 lang5 e5 giap8, tui3 siok8 ti7 siaN5 e5 giap8, si7 siok8 jin5-kun-e5 e5 tiong-kan, ti7 Iu5-tai7 e5 kai3 kap Pian7-nga2-bin2 e5 kai3 e5 tiong-kan, long2 kui jin5-kun e5.
	23). Lun7-kau3 ki5-u5 e5 chi-phai3; tui3-tang kau3-sai; Pian7-nga2-bin2, chit8-hun7.  24). Oa2-kun7 Pian7-nga2-bin2 e5 toe7-kai3 tui3-tang kau3-sai; Se-bian7 chit8-hun7.  25). Oa2-kun7 Se-bian7 e5 toe7-kai3 tui3-tang kau3-sai; I2-sat-ka, chit8-hun7.  26). Oa2-kun7 I2-sat-ka e5 toe7-kai3 tui3-tang kau3-sai; Se-pou3-lun5, chit8-hun7.  27). Oa2-kun7 Se-pou3-lun5 e5 toe7-kai3 tui3-tang kau3-sai; Ka-tek, chit8-hun7.  28). Oa2-kun7 Ka-tek e5 toe7-kai3, lam5-peng5 ng3-lam5, hit e5 toe7-kai3 tui3 Tha-ma2 kau3 Bi2-li7-pa Ka-te7-su e5 chui2, kau3 Ai-kip8 e5 khoe thang3-kau3 toa7-hai2.  29). Che si7 lin2 tioh8 liam-khau pun hou7 I2-sek-liat8 e5 chi-phai3 choe3-giap8 e5 toe7, in tak8-e5 sou2 tit-tioh8 e5 giap8 chiu7-si7 an2-ni; che si7 Chu2 Ia5-ho5-hoa sou2 kong2--e5.
	30). Tui3 siaN5 chhut--khi3 e5 lou7 si7 chiau3 e7-bin7 sou2 ki3 e5; ti7 pak-bin7 chiau3 sou2 niu5--e5, si3-chheng gou7-pah ko-chhioh.  31). SiaN5 hiah e5 mng5 tioh8 chiau3 I2-sek-liat8 chi-phai3 e5 mia5; pak-bin7 u7 saN e5 mng5; Liu5-pian7 e5 mng5, chit8-e5; Iu5-tai7 e5 mng5, chit8-e5; Li7-bi7 e5 mng5, chit8-e5.  32). Tang-bin7 si3-chheng gou7-pah, u7 saN e5 mng5; Iok-sek e5 mng5, chit8-e5; Pian7-nga2-bin2 e5 mng5, chit8-e5; Tan3 e5 mng5, chit8-e5.  33). Lam5-bin7 si3-chheng gou7-pah, u7 saN e5 mng5; Se-bian7 e5 mng5, chit8-e5; I2-sat-ka e5 mng5, chit8-e5; Se-pou3-lun5 e5 mng5, chit8-e5.  34). Sai-bin7 si3-chheng gou7-pah, u7 saN e5 mng5; Ka-tek e5 mng5, chit8-e5; A-siat e5 mng5, chit8-e5; Na3-hut-tha-li7 e5 mng5, chit8-e5.  35). SiaN5 si3-ui5 kiong7 chit8-ban7 poeh-chheng; tui3 hit-jit8 i2-au7 siaN5 e5 mia5 kio3-choe3, Ia5-ho5-hoa ti7-hia.


Si-Phian 	(19)
	Koan3 I
[1]	Bo5 kiaN5 phaiN2-lang5 e5 ke3-bou5,  Bo5 khia7 choe7-jin5 e5 lou7,  Bo5 che7 bu2-ban7 e5 lang5 e5 ui7, chit-ho7 lang5 u7 hok-khi3.
2)	I sou2 hoaN-hi2--e5 chiu7-si7 Ia5-ho5-hoa e5 lut8-hoat;  Mi5-jit8 sam3-su--e5, ia7 si7 I e5 lut8-hoat;
3)	I beh chhin-chhiuN7 chhiu7 chai ti7 khoe-piN,  Chiau3-si5 kiat ke2-chi2,  I e5 hioh8 ia7 boe7 ta--khi3;  I sou2 choe3--e5 it-chin7 heng-thong.
4)	PhaiN2-lang5 m7-si7 an2-ni;  Si7 chhin-chhiuN7 chhou-khng hou7 hong chhe-soaN3.
5)	Sou2-i2 ti7 sim2-phoaN3, phaiN2-lang5 khia7-boe7-tiau5;  Choe7-jin5 ti7 gi7-lang5 e5 hoe7-tiong, iah8 si7 an2-ni.
6)	In-ui7 Ia5-ho5-hoa chai gi7-lang5 e5 lou7,  Na7-si7 phaiN2-lang5 e5 lou7 oe7 biat8-bo5.

[2]	Liat8-pang5 siaN2-su7 soan-hoa,  Cheng3 peh-siN3 siaN2-su7 ke3-bou5 khang-khang e5 su7?
2)	Se3-chiuN7 e5 kun-ong5 khia7--khi2-lai5,  Chiang2 koan5-peng3--e5 saN-kap gi7-lun7,  Beh ti2-tek8 Ia5-ho5-hoa, ia7 ti2-tek8 I e5 siu7 boah-iu5--e5.
3)	Kong2, Lan2 tioh8 chhoah-tng7 in e5 khun2-pak8,  Hiat-kak8 in e5 soh.
4)	Che7 ti7 thiN-teng2--e5 beh chhio3,  Chu2 beh biau2-si7 in.
5)	Hit-si5 I beh ti7 I e5 siu7-khi3-tiong lai5 tui3 i kong2,  Ti7 I e5 toa7 siu7-khi3 lai5 hou7 in kiaN.
6)	Chu2 kong2, Goa2 i2-keng siat-lip8 Goa2 e5 ong5,  Ti7 Sek-an, Goa2 e5 seng3-soaN.
7)	Goa2 beh thoan5 seng3-chi2,  Ia5-ho5-hoa bat ka7 goa2 kong2,  Li2 si7 Goa2 e5 kiaN2,  Goa2 kin-a2-jit8 siN li2.
8)	Li2 kiu5 Goa2, Goa2 chiu7 chiong liat8-pang hou7 li2 choe3 ki-giap8;  Chiong toe7 e5 kek8-thau5 hou7 li2 choe3 san2-giap8.
9)	Li2 beh eng7 thih-koaiN2 phah-phoa3 in;  Beh kong3-chhui3 in chhin-chhiuN7 sio-hui5 lang5 e5 hui5-khi3.
10)	TaN lin2 liat8-ong5 tioh8 u7 ti3-hui7;  Lin2 se3-chiuN7 e5 sim2-phoaN3-koaN tioh8 siu7 keng2-kai3.
11)	Tioh8 eng7 keng3-ui3 lai5 hok8-sai7 Ia5-ho5-hoa,  Tioh8 eng7 kiaN-hiaN5 lai5 hoaN-hi2.
12)	Tioh8 eng7 chhui3 chim Seng3 KiaN2, kiaN-liau2 I siu7-khi3, lin2 chiu7 biat8-bo5 ti7 lou7-tiong.  In-ui7 I e5 siu7-khi3 beh kin2-kin2 hoat-chhut.  Hoan7-na7 oa2-kho3 I--e5, long2 si7 u7 hok-khi3 e5 lang5.

[3]	Tai7-pit8 siam2-pi7 i e5 kiaN2 Ap-sa-liong5 e5 si5, lai5 choe3 e5 si.
1)	Ia5-ho5-hoa ah, goa2 e5 tui3-tek8 chiah--nih choe7!  Choe7-choe7 lang5 khi2--lai5 kong-kek goa2.
2)	Choe7-choe7 lang5 gi7-lun7 goa2 kong2,  I bo5 thang tit-tioh8 Siong7-te3 e5 chin2-kiu3. [Se3-lah8
3)	Chong2-si7, Ia5-ho5-hoa, Li2 si7 goa2 si3-ui5 e5 tin5-pai5;  Si7 goa2 e5 eng5-kng; koh si7 hou7 goa2 e5 thau5 kiah8-koaiN5--e5.
4)	Goa2 eng7 goa2 e5 siaN kiu5-kio3 Ia5-ho5-hoa,  I tui3 I e5 seng3-soaN in3 goa2. [Se3-lah8
5)	Goa2 to2--teh, goa2 khun3;  Goa2 cheng-sin5, in-ui7 Ia5-ho5-hoa long2 po2-hou7 goa2.
6)	Sui-jian5 chheng-ban7 lang5 khi2--lai5, ui5-lui5 kong-kek goa2,  Goa2 iah8 bo5 kiaN.
7)	Ia5-ho5-hoa ah, kiu5 Li2 khi2--lai5;  Goa2 e5 Siong7-te3 ah, kiu5 Li2 chin2-kiu3 goa2,  In-ui7 Li2 sian3 goa2 it-chhe3 tui3-tek8 e5 chhui3-phoe2,  Phah-chih8 phaiN2-lang5 e5 chhui3-khi2.
8)	Chin2-kiu3 siok8-ti7 Ia5-ho5-hoa;  Goan7 Li2 su3-hok Li2 e5 peh-siN3. [Se3-lah8

[4]	Tai7-pit8 e5 si, kau hou7 Gak8-koaN; eng7 si hian5 e5 gak8-khi3.
1)	Hian2-beng5 goa2 e5 gi7 e5 Siong7-te3 ah, goa2 kiu5-kio3 e5 si5, kiu5 Li2 in3 goa2.  Goa2 ti7 khun3-khou2 e5 tiong-kan, Li2 bat hou7 goa2 khoan-khoah.  TaN kiu5 Li2 lin5-bin2 goa2, lai5 thiaN goa2 e5 ki5-to2.
2)	Lin2 chiah e5 siong7-teng2-lang5 ah, chiong goa2 e5 eng5-kng pian3-choe3 leng5-jiok8, beh kau3 ti7-si5?  Lin2 i3-ai3 khang-hu, chhiau-chhe7 bo5 iaN2-chiah, beh kau3 ti7-si5? [Se3-lah8
3)	Lin2 tioh8 chai Ia5-ho5-hoa i2-keng hun-piat keng3-khian5 e5 lang5 choe3 I ka-ki7 e5.  Goa2 kiu5-kio3 Ia5-ho5-hoa, I beh thiaN goa2.
4)	Lin2 tioh8 kiaN-hiaN5, m7-thang hoan7-choe7;  Ti7 bin5-chhng5--nih, sim tioh8 sam3-su, iah8 tioh8 siok-cheng7. [Se3-lah8
5)	Tioh8 hian3 gi7 e5 che3,  Iah8 tioh8 oa2-kho3 Ia5-ho5-hoa.
6)	Choe7-choe7 lang5 kong2, Chi7-chui7 oe7 chi2-si7 goan2 sim2-mih8 ho2--chhu3?  Ia5-ho5-hoa ah, kiu5 Li2 eng7 Li2 e5 bin7 e5 kng lai5 chio3 goan2.
7)	Li2 hou7 goa2 sim-lai7 u7 hoaN-hi2,  IaN5-ke3 lang5 tit-tioh8 choe7-choe7 gou7-kak kap sin-chiu2 e5 si5.
8)	Goa2 beh an-jian5 to2--teh khun3,  In-ui7 chi2-u7 Ia5-ho5-hoa Li2 hou7 goa2 an-un2 khia7-khi2.

[5]	Tai7-pit8 e5 si, kau hou7 Gak8-koaN; eng7 pun5 e5 gak8-khi3.
1)	Ia5-ho5-hoa ah, kiu5 Li2 aN3 hi7-khang thiaN goa2 e5 oe7.  Kam3-chhat goa2 e5 sim-su.
2)	Goa2 e5 Ong5, goa2 e5 Siong7-te3 ah,  Kiu5 Li2 aN3-loh8 thiaN goa2 kiu5-kio3 e5 siaN:  In-ui7 goa2 ng3 Li2 ki5-to2.
3)	Ia5-ho5-hoa ah, cha2-khi2-si5 Li2 oe7 thiaN goa2 e5 siaN;  Cha2-khi2-si5 goa2 beh tui3 Li2 pai5-liat8 goa2 e5 sim-i3, soa3 beh liau5-bang7.
4)	In-ui7 Li2 m7-si7 hoaN-hi2 choe7-ok e5 Siong7-te3;  PhaiN2--e5 boe7-tit-thang kap Li2 tang5 khia7-khi2.
5)	Kiau-ngou7 e5 lang5 boe7-oe7 khia7 ti7 Li2 e5 bin7-cheng5;  Choe3-phaiN2 e5 lang5 long2 si7 Li2 sou2 oan3-hun7.
6)	Kong2 peh8-chhat8--e5, Li2 beh biat8 in;  Ai3 thai5 lang5 kap kan-kui2--e5, long2 si7 Ia5-ho5-hoa sou2 iam3-ouN3.
7)	Lun7-kau3 goa2, goa2 beh pin5 Li2 hong-seng7 e5 chu5-ai3 jip8 Li2 e5 chhu3;  Goa2 beh chun5 keng3-ui3 Li2 e5 sim, ng3 Li2 e5 seng3-tian7 lai5 keng3-pai3.
8)	Ia5-ho5-hoa ah, kiu5 Li2 in-ui7 goa2 e5 tui3-tek8, pin5 Li2 e5 kong-gi7 chhoa7 goa2;  Hou7 Li2 e5 lou7 ti7 goa2 e5 bin7-cheng5 cheng3-tit8.
9)	In-ui7 in e5 chhui3 bo5 lau2-sit8;  In e5 sim ok-tok8 moa2-moa2;  In e5 na5-au5 si7 khui-khui e5 bong7;  In eng7 chih8 thiam2-mi7 lang5.
10)	Siong7-te3 ah, kiu5 Li2 teng7 in e5 choe7;  Hou7 in tui3 ka-ki7 e5 ke3-bou5 poah8-to2.  In e5 choe7-koa3 chin-choe7, goan7 Li2 chiong in koaN2-chhut;  In-ui7 in poe7-poan7 Li2.
11)	KiN3-na7 oa2-kho3 Li2--e5, goan7 in hoaN-hi2;  Goan7 in eng2-eng2 hoaN-hi2 chhut-siaN; in-ui7 Li2 pi3-iu7 in.  Koh goan7 hiah e5 thiaN3-sioh Li2 e5 mia5 e5 lang5, long2 tiam3-ti7 Li2 lai5 hoaN-hi2.
12)	In-ui7 Li2 beh su3-hok hou7 gi7-lang5;  Ia5-ho5-hoa ah, Li2 beh eng7 un-hui7, chhin-chhiuN7 tin5-pai5, si3-bin7 ui5--i.

[6]	Tai7-pit8 e5 si, kau hou7 Gak8-koaN; eng7 si-hian5 e5 gak8-khi3; tiau7, eng7 te7 poeh.
1)	Ia5-ho5-hoa ah, m7-thang ti7 Li2 e5 siu7-khi3-tiong chek-pi7 goa2,  Iah8 m7-thang ti7 Li2 toa7 siu7-khi3-tiong khian3-chek goa2.	
2)	Ia5-ho5-hoa ah, kiu5 Li2 kho2-lin5 goa2, in-ui7 goa2 soe-lam2;  Ia5-ho5-hoa ah, kiu5 Li2 i-ti7 goa2, in-ui7 goa2 e5 kut-thau5 ngiauh8-ngiauh8-chhoah.
3)	Goa2 e5 sim toa7-toa7 kiaN-hiaN5;  Ia5-ho5-hoa ah, Li2 beh kau3 ti7-si5 chiah kiu3 goa2?
4)	Ia5-ho5-hoa ah, kiu5 Li2 oat8-to3-tng2 kiu3 goa2 e5 siN3-mia7;  Ui7-tioh8 Li2 e5 chu5-ai3 lai5 kiu3 goa2.
5)	In-ui7 si2-bo5 e5 tiong-kan, bo5 ki3-liam7 Li2;  Im-hu2 e5 tiong-kan, chi7-chui7 kam2-sia7 Li2?
6)	Goa2 in-ui7 haiN-haiN-chhan lai5 ia3-sian7;  Goa2 tak8-mi5 lau5 bak8-sai2, im goa2 e5 bin5-chhng5,  Sip-thau3 goa2 e5 jiok8-a2.
7)	Goa2 in-ui7 iu-bun7, bak8-chiu phah-phaiN2;  Koh in-ui7 goa2 it-chhe3 e5 tui3-tek8, lai5 bak8-chiu hoe.
8)	Lin2 it-chhe3 choe3 phaiN2 e5 lang5, tioh8 li7-khui goa2;  In-ui7 Ia5-ho5-hoa thiaN-kiN3 goa2 thi5-khau3 e5 siaN.
9)	Ia5-ho5-hoa u7 thiaN goa2 e5 khun2-kiu5;  Ia5-ho5-hoa beh chiap-lap8 goa2 e5 ki5-to2.
10)	Goa2 e5 tui3-tek8 long2 beh kian3-siau3, toa7-toa7 kiaN-hiaN5;  In beh the3 to3-tng2, hut-jian5 kian3-siau3.

[7]	Tai7-pit8 chi2 Pian7-nga2-bin2 lang5 Kou2-sit8 e5 oe7, ng3 Ia5-ho5-hoa chhiuN3-koa; tiau7, eng7 Si-kai-un.
1)	Ia5-ho5-hoa goa2 e5 Siong7-te3 ah, goa2 oa2-kho3 Li2;  Kiu5 Li2 kiu3 goa2 thoat-li7 it-chhe3 tui-koaN2 goa2 e5 lang5, kiu3 goa2 chhut-lai5.
2)	KiaN-liau2 i chhin-chhiuN7 sai, thiah-lih8 goa2;  Thiah kau3 chhui3-chhui3, bo5 chin2-kiu3 goa2--e5.
3)	Ia5-ho5-hoa goa2 e5 Siong7-te3 ah, goa2 na7 kiaN5 chit-e5;  Na7 u7 choe7-ok ti7 goa2 e5 chhiu2;
4)	Goa2 na7 eng7 phaiN2 po3 hit e5 kap goa2 ho5-ho2 e5 lang5;  (Ki5-sit8 lian5 hit e5 bo5 ian5-kou3 kap goa2 choe3 tui3-tek8 e5 lang5, goa2 iah8 u7 kiu3 i;)
5)	Chiu7 chhut-chai7 tui3-tek8 tui-jip goa2, kau3 jip-tioh8;  Chiong goa2 e5 siN3-mia7 tah8 ti7 thou5-kha,  Chiong goa2 e5 eng5-kng he7 ti7 thou5-hun2. [Se3-lah8
6)	Ia5-ho5-hoa ah, kiu5 Li2 ti7 Li2 e5 siu7-khi3-tiong khi2--lai5,  Peh--khi2-lai5 khia7, ti2-tng goa2 e5 tui3-tek8 e5 toa7 siu7-khi3,  Kiu5 Li2 ui7-tioh8 goa2 lai5 chhiN2, chiau3 Li2 sou2 tiaN7-tioh8 lai5 sim2-phoaN3.
7)	Goan7 liat8-pang e5 hoe7 ui5 Li2;  Goan7 Li2 to3-tng2 ti7 koaiN5-ui7 ti7 in e5 teng2-bin7.
8)	Ia5-ho5-hoa sim2-phoaN3 cheng3 peh-siN3;  Ia5-ho5-hoa ah, kiu5 Li2 phoaN3-toan3 goa2, chiau3 goa2 e5 gi7 kap goa2 sim-lai7 e5 cheng3-tit8.
9)	Goan7 phaiN2-lang5 e5 phaiN2 kau3 chia soah, gi7-lang5 Li2 hou7 i khia7-chai7;  In-ui7 kong-gi7 e5 Siong7-te3 kam3-chhat lang5 e5 sim-tng5.
10)	Goa2 e5 tin5-pai5 chai7-ti7 Siong7-te3,  I chin2-kiu3 sim-lai7 cheng3-tit8 e5 lang5.
11)	Siong7-te3 si7 kong-gi7 e5 sim2-phoaN3-si;  Iah8 si7 jit8-jit8 hoat-chhut siu7-khi3 e5 Siong7-te3.
12)	Lang5 na7 m7 hoan2-hoe2, I beh boa5 I e5 to;  I u7 tiuN I e5 keng, pi7-pan7 pian7-pian7.
13)	I pi7-pan7 oe7 hou7 lang5 si2 e5 ke-si,  I sou2 sia7 e5 chiN3 si7 he2 chiN3.
14)	Li2 khoaN3, phaiN2 lang5 tou5-bou5 kan-ok,  Hoai5-in7 tok8-hai7, siN-chhut hu-ke2.
15)	I khui khut, kut8 hou7 i chhim;  Keng2-jian5 poah8-loh8 ti7 i sou2 khui e5 ham7-khiN.
16)	I e5 tok8-hai7 beh to3-tng2 kau3 i e5 thau5-khak;  I e5 kiong5-po7 beh loh8 ti7 i e5 thau5-khak-teng2.
17)	Goa2 beh chiau3 Ia5-ho5-hoa e5 kong-gi7 kam2-sia7 I;  Koh o-lo2 chi3-koaiN5 Ia5-ho5-hoa e5 mia5.

[8]	Tai7-pit8 e5 si, kau hou7 Gak8-koaN, eng7 Ka-tek8 e5 gak8-khi3;
1)	Ia5-ho5-hoa goan2 e5 Chu2 ah,  Li2 e5 mia5 ti7 choan5-toe7 kau3 chiah koaiN5-toa7!  Li2 chiong Li2 e5 eng5-kng pai5-siat ti7 thiN--nih.
2)	Li2 in-ui7 Li2 e5 tui3-tek8 e5 ian5-kou3, tui3 eN-a2 kap chiah8-leng--e5 e5 chhui3, kian3-lip8 leng5-lek8;  Beh hou7 tui3-tek8 kap po3-oan--e5 cheng7-cheng7.
3)	Goa2 khoaN3 Li2 e5 thiN, Li2 e5 chhiu2 sou2 cho7--e5,  Kap Li2 sou2 pai5-liat8 e5 geh8 kap chhiN;
4)	Se3-kan lang5 si7 sim2-mih8, Li2 siau3-liam7 i?  Lang5 e5 kiaN2 si7 sim2-mih8, Li2 koan3-kou3--i?
5)	Li2 hou7 i pi2 thiN-sai3 li5-a2 khah-su,  Koh siuN2-su3 i eng5-kng chun-kui3 choe3 bian2-liu5.
6)	Li2 siat-lip8 i koan2-li2 Li2 e5 chhiu2 sou2 cho7--e5,  He7 ban7-mih8 ti7 i e5 kha-e7;
7)	Chiu7-si7 it-chhe3 e5 iuN5 kap gu5, SoaN-ia2 e5 chau2-siu3;
8)	ThiN-tiong e5 chiau2, hai2-lai7 e5 hi5,  Kap kiN3-na7 keng-ke3 hai2--nih e5 lou7 e5, long2 he7 ti7 i e5 kha-e7.
9)	Ia5-ho5-hoa, goan2 e5 Chu2 ah,  Li2 e5 mia5 ti7 choan5-toe7 kau3 hiah koaiN5-toa7!

[9]	Tai7-pit8 e5 si, kau hou7 Gak8-koaN, tiau7, eng7 Bou7-lah8-pian7.
1)	Goa2 beh choan5-sim kam2-sia7 Ia5-ho5-hoa;  Goa2 beh po3-iong5 Li2 it-chhe3 ki5-biau7 e5 sou2-choe3.
2)	Goa2 beh chai7-ti7 Li2 hoaN-hi2 khoai3-lok8;  Chi3-koaiN5--e5 ah, goa2 beh o-lo2 Li2 e5 mia5.
3)	Goa2 e5 tui3-tek8 oat8-tng2-sin the3--khi3 e5 si5,  Chiu7 ti7 Li2 e5 bin7-cheng5 poah8-to2 biat8-bo5.
4)	Li2 i2-keng thoe3 goa2 sin-oan, thoe3 goa2 pian7-beng5;  Li2 che7 ti7 po2-cho7, chiau3 kong-gi7 sim2-phoaN3.
5)	Li2 u7 chek-pi7 liat8-pang, Li2 u7 biat8-bo5 phaiN2-lang5,  Li2 u7 chhat-biat8 in e5 mia5 kau3 eng2-oan2.
6)	Tui3-tek8 kau3 kiat-kiok8, siu7 hong-hoe3 kau3 eng2-oan2;  Li2 hui2-hoai7 in e5 siaN5;  Lian5 in e5 ki3-liam7 iah8 bo5--khi3.
7)	Tok8-tok8 Ia5-ho5-hoa che7-ui7 kau3 eng2-oan2;  I i2-keng ui7 sim2-phoaN3, an-ti3 I e5 po2-cho7.
8)	I beh chiau3 kong-gi7 sim2-phoaN3 se3-kai3,  Chiau3 cheng3-tit8 phoaN3-toan3 cheng3 peh-siN3.
9)	Ia5-ho5-hoa koh beh choe3 siu7 ap-pek e5 lang5 e5 koaiN5-tai5,  Ti7 hoan7-lan7 e5 si5 e5 koaiN5-tai5.  
10)	Bat Li2 e5 mia5 e5 lang5 beh oa2-kho3 Li2;  In-ui7, Ia5-ho5-hoa, Li2 be7-bat khi3-sak chhe7 Li2 e5 lang5.
11)	Tioh8 o-lo2 khia7-khi2 Sek-an e5 Ia5-ho5-hoa,  Chiong I sou2 kiaN5--e5 po3-iong5 ti7 cheng3 peh-siN3 e5 tiong-kan.
12)	In-ui7 hit e5 cha-pan7 beng7-an3--e5 ki3-tit in;  Bo5 boe7 ki3-tit khun3-khou2 lang5 e5 ai-kiu5.
13)	Ia5-ho5-hoa ah, kiu5 Li2 lin5-bin2 goa2;  Li2 si7 tui3 si2-mng5 kiu3 goa2 khi2--lai5--e5,  Tioh8 kam3-chhat hiah e5 oan3-hun7 goa2 e5 lang5 sou2 hou7 goa2 tu2-tioh8 e5 khou2-lan7.
14)	Thang hou7 goa2 kong2-khi2 Li2 it-chhe3 e5 ho2 mia5-siaN;  Goa2 beh ti7 Sek-an siaN5 e5 mng5,  Ui7-tioh8 Li2 e5 kiu3-un lai5 hoaN-hi2.
15)	Liat8-pang ham7-loh8 ti7 in sou2 khui e5 ham7-khiN;  In e5 kha tiN5 ti7 in am3-chiN7 siat e5 lo5-bang7.
16)	Ia5-ho5-hoa i2-keng hian2-beng5 ka-ki7, I i2-keng kiaN5 sim2-phoaN3;  PhaiN2 lang5 hou7 ka-ki7 e5 chhiu2 sou2 choe3--e5 tiN5--tioh8. [Hi-kai-un. Se3-lah8
17)	PhaiN2-lang5 beh kui ti7 im-hu2,  Boe7 ki3--tit Siong7-te3 e5 liat8-pang iah8 beh an2-ni.
18)	In-ui7 song3-hiong-lang5 tek-khak bo5 eng2-oan2 hou7 Siong7-te3 boe7 ki3-tit,  Khun3-khou2 e5 lang5 e5 ng3-bang7, tek-khak boe7 eng2-eng2 bo5--khi3.
19)	Ia5-ho5-hoa ah, kiu5 Li2 khi2--lai5, m7-thang iong5-un2 lang5 khah-iaN5;  Goan7 liat8-pang ti7 Li2 e5 bin7-cheng5 siu7 sim2-phoaN3.
20)	Ia5-ho5-hoa ah, kiu5 Li2 hou7 in kiaN-hiaN5;  Goan7 liat8-pang chai ka-ki7 put-ko3 si7 lang5 na7-tiaN7. [Se3-lah8

[10]	Ia5-ho5-hoa ah, Li2 siaN2-su7 hng7-hng7 teh khia7?  Ti7 hoan7-lan7 e5 si5, Li2 siaN2-su7 tiam3-bat8?
2)	PhaiN2-lang5 ti7 kiau-ngou7 e5 tiong-kan, tui-jip khun3-khou2 e5 lang5 chin kin2-kip,  Goan7 in ham7-loh8 ti7 ka-ki7 sou2 siat e5 ke3-bou5.
3)	PhaiN2-lang5 khoa-khau2 i e5 sim sou2 ai3,  Tham--sim--e5 khi3-sak Ia5-ho5-hoa, koh bu2-ban7 I.
4)	PhaiN2-lang5 bin7 tai3 kiau-ngou7, kong2, I bo5-beh kiu3-kham3;  I sou2 siuN7--e5 long2 liah8-choe3 bo5 Siong7-te3.
5)	KiN3-na7 i sou2 kiaN5--e5 siong5-siong5 un2-tang3;  Li2 e5 sim2-phoaN3 poaN5-ke3 i e5 gan2-kai3;  Lun7-kau3 i it-chhe3 e5 tui3-tek8, i long2 biau2-si7 in.
6)	I sim-lai7 kong2, Goa2 tek-khak boe7 io5-choah,  Tai7-tai7 boe7 tu2-tioh8 chai-lan7.
7)	I e5 chhui3 moa2-moa2 chiu3-me7, kan-cha3, khi-ap;  I e5 chih8-e7 ok-tok8, hu-ke2.
8)	I ti7 hiuN-chhng bai5-hok8 e5 sou2-chai7 che7-teh;  I ti7 un2-bat8 e5 sou2-chai7 hai7-si2 bo5 choe7 e5 lang5,  I e5 bak8-chiu am3-chiN7 tit8-tit8 siong3 bo5 i-oa2 e5 lang5.
9)	I bai5-hok8 ti7 am3-chiN7 e5 sou2-chai7,  chhin-chhiuN7 sai bih ti7 i e5 hiat8;  I bai5-hok8 beh liah8 song3-hiong lang5;  Eng7 bang7 ui5 song3-hiong lang5, lai5 liah8--tioh8 i.
10)	I khut-sin phak--teh,  Bo5 i-oa2 e5 lang5 chiu7 to2 ti7 i jiau2-ge5--e5 e7-bin7.
11)	I sim-lai7 kong2, Siong7-te3 boe7-ki3-tit;  Ng I e5 bin7; eng2-oan2 bo5 khoaN3-kiN3.
12)	Ia5-ho5-hoa ah, kiu5 Li2 khi2--lai5;  Siong7-te3 ah, kiah8-khi2 Li2 e5 chhiu2;  M7-thang boe7 ki3-tit song3-hiong-lang5.
13)	PhaiN2-lang5 siaN2-su7 biau2-si7 Siong7-te3,  Sim-lai7 kong2, Li2 bo5 beh kun-kiu3?
14)	Li2 i2-keng khoaN3-kiN3; in-ui7 ok-tok8 oan3-tou3, Li2 long2 kam3-chhat, beh eng7 Li2 e5 chhiu2 po3-eng3;  Bo5 i-oa2 e5 lang5, chiong pun2-sin kau-tai3 Li2;  Li2 si7 pang-chan7 bo5 pe7 e5 kiaN2--e5.
15)	Goan7 Li2 phah-chih8 phaiN2-lang5 e5 chhiu2-kut;  Lun7-kau3 ok-lang5, goan7 Li2 kun-kiu3 i e5 phaiN2 kau3 thiat-ti2.
16)	Ia5-ho5-hoa choe3 ong5, tui3 eng2-oan2 kau3 eng2-oan2;  Liat8-pang-lang5 tui3 I e5 toe7 long2 biat8-bo5.
17)	Ia5-ho5-hoa ah, khiam-pi e5 lang5 e5 sim-goan7, Li2 i2-keng thiaN-kiN3;  Li2 beh pi7-pan7 in e5 sim, Li2 beh aN3 hi7-khang lai5 thiaN.
18)	Beh thoe3 bo5 pe7 e5 kiaN2, i2-kip8 siu7 ap-pek e5 lang5, sin-oan.  Hou7 se3-kan-lang5 bo5 koh hang2-hoah lang5.

[11]	Tai7-pit8 e5 si, kau hou7 Gak8-koaN.
1)	Goa2 si7 oa2-kho3 Ia5-ho5-hoa;  Lin2 siaN2-su7 tui3 goa2 e5 sin5-hun5 kong2,  Li2 tioh8 chhin-chhiuN7 chiau2, pe--khi3 lin2 e5 soaN.
2)	KhoaN3 ah, phaiN2-lang5 tiuN keng,  An in e5 chiN3 ti7 keng-hian5,  Beh am3-chiN7 sia7 sim-lai7 cheng3-tit8 e5 lang5.
3)	Toe7-ki na7 to2-hoai7,  Gi7-lang5 iau2 oe7 choe3 sim2-mih8?
4)	Ia5-ho5-hoa ti7 I e5 seng3-tian7,  Ia5-ho5-hoa e5 po2-cho7 ti7 thiN--nih;  I e5 bak8-chiu teh khoaN3,  I e5 bak8-chiu kam3-chhat se3-kan-lang5.
5)	Ia5-ho5-hoa chhi3-giam7 gi7-lang5,  Tok8-tok8 phaiN2-lang5 kap ai3 kiong5-po7--e5, I e5 sim oan3-hun7 i.
6)	I beh chiong lo5-bang7 pha ti7 phaiN2-lang5 e5 sin-chiuN7;  U7 he2-iam7, jiu5-ng5, kap jiat8-jiat8 e5 hong, choe3 in poe-tiong e5 hun7-giah8.
7)	In-ui7 Ia5-ho5-hoa si7 kong-gi7;  I hoaN-hi2 kong-gi7,  Cheng3-tit8 e5 lang5 beh kiN3-tioh8 I e5 bin7.

[12]	Tai7-pit8 e5 si, kau hou7 Gak8-koaN; tiau7, eng7 te7 poeh.
1)	Ia5-ho5-hoa ah, kiu5 Li2 chin2-kiu3;  In-ui7 khian5-seng5 e5 lang5 choat8--lah; se3-kan-lang5 e5 tiong-kan, tiong-sin3 e5 lang5 bo5--lah.
2)	Lang5-lang5 kap chhu3-piN kong2 peh8-chhat8;  Eng7 thiam2-mi7 e5 chhui3-tun5, kap nng7-iuN7 e5 sim lai5 kong2-oe7.
3)	Ia5-ho5-hoa beh koah-tng7 thiam2-mi7 e5 chhui3-tun5,  I2-kip8 kong2 toa7-oe7 e5 chih8.
4)	In bat kong2, Goan2 beh eng7 chih8 lai5 khah-iaN5;  Goan2 e5 chhui3-tun5 si7 goan2 e5;  chi7-chui7 oe7 choe3 goan2 e5 chu2 ah?
5)	Ia5-ho5-hoa kong2, In-ui7 khun3-khou2 e5 lang5 e5 oan-ong2, kap song3-hiong lang5 e5 thou2-khui3,  Goa2 taN beh khi2--lai5, an-ti3 i ti7 i sou2 chhiat-chhiat him-bou7 un2-tang3 e5 sou2-chai7.
6)	Ia5-ho5-hoa e5 oe7 si7 sun5-choan5 chheng-khi3 e5 oe7;  Chhin-chhiuN7 gun5 ti7 thou5 e5 lou5 thoan3-lian7,  Thoan3-ke3 chhit-pai2.
7)	Ia5-ho5-hoa ah, Li2 beh po2-hou7 in,  Beh pi3-iu7 in, eng2-oan2 thoat-li7 chit se3-tai7 e5 lang5.
8)	Put-tiong3-iong7 lang5 ko-seng ti7 se3-kan-lang5 e5 tiong-kan,  Chiu7 phaiN2-lang5 tak8 sou2-chai7 teh kiaN5-iu5.

[13]	Tai7-pit8 e5 si, kau hou7 Gak8-koaN.
1)	Ia5-ho5-hoa ah, Li2 boe7-ki3-tit goa2, beh joa7-ku2 ah? kau3 eng2-oan2 mah?  Li2 ng bin7 m7 khoaN3 goa2, beh joa7-ku2 ah?
2)	Goa2 e5 sim-sin5 siuN7-lai5 siuN7-khi3, goa2 e5 sim thong-jit8 iu-khou2, beh kau3 joa7-ku2 ah?  Goa2 e5 tui3-tek8 ko-seng iaN5-ke3 goa2 beh kau3 joa7-ku2 ah?
3)	Ia5-ho5-hoa goa2 e5 Siong7-te3 ah, kiu5 Li2 khoaN3-kou3 goa2, thiaN goa2;  Hou7 goa2 e5 bak8-chiu kng-beng5; kiaN-liau2 goa2 khun3 kau3 si2;
4)	KiaN-liau2 goa2 e5 tui3-tek8 kong2, Goa2 khah-iaN5 i;  KiaN-liau2 goa2 e5 kiu5-siu5 ti7 goa2 io5-choah e5 si5 lai5 hoaN-hi2.
5)	Chong2-si7 goa2 oa2-kho3 Li2 e5 chu5-ai3;  Goa2 e5 sim in-ui7 Li2 e5 chin2-kiu3 lai5 khoai3-lok8.
6)	Goa2 beh chhiuN3-koa o-lo2 Ia5-ho5-hoa;  In-ui7 I eng7 toa7-un khoan2-thai7 goa2.

[14]	Tai7-pit8 e5 si, kau hou7 Gak8-koaN.
1)	Gong7-lang5 sim-lai7 kong2, Bo5 u7 Siong7-te3.  In than3 sia5-ok, kiaN5 kho2-ouN3 e5 su7;  Bo5 chit8-lang5 kiaN5-ho2.
2)	Ia5-ho5-hoa tui3 thiN aN3-loh8 khoaN3 se3-kan-lang5,  Beh khoaN3 u7 beng5-li2--e5, U7 chhe7-kiu5 Siong7-te3--e5 a2-bo5.
3)	In long2 oai-chhoah8, it-khai3 pian3-choe3 u3-oe3;  Bo5 lang5 kiaN5-ho2, lian5 chit8-e5 iah8 bo5.
4)	Choe3-phaiN2 e5 lang5 kiam2 long2 boe7 hiau2-tit mah?  In thun-chiah8 Goa2 e5 peh-siN3 chhin-chhiuN7 chiah8 piaN2,  Iah8 bo5 kiu5-kio3 Ia5-ho5-hoa.
5)	In ti7-hia toa7-toa7 kiaN-hiaN5;  In-ui7 Siong7-te3 ti7 gi7-lang5 e5 chok8-lui7-tiong.
6)	Lin2 hou7 song3-hiong lang5 e5 ke3-bou5 piN3-choe3 kian3-siau3,  Chong2-si7 Ia5-ho5-hoa choe3 i to5-siam2 e5 sou2-chai7.
7)	Goan7 I2-sek-liat8 e5 chin2-kiu3 tui3 Sek-an chhut!  Ia5-ho5-hoa kiu3 I siu7-liah8 e5 peh-siN3 to3-tng2-lai5,  Hit-si5 Nga2-kok beh khoai3-lok8, I2-sek-liat8 beh hoaN-hi2.

[15]	Tai7-pit8 e5 si.
1)	Ia5-ho5-hoa ah, chi7-chui7 oe7 kia3-kha ti7 Li2 e5 pou3-piN5?  Chi7-chui7 oe7 khia7-khi2 ti7 Li2 e5 Seng3-soaN?
2)	Chiu7-si7 sou2 kiaN5 cheng3-tit8, sou2-choe3 kong-gi7,  Sim-lai7 kong2 seng5-sit8 e5 lang5.
3)	I bo5 eng7 chih8 ka-bu5 lang5,  Bo5 phaiN2 khoan2-thai7 peng5-iu2,  Lang5 hui2-pong3 chhu3-piN, i bo5 si3-koe3 iau5.
4)	I e5 bak8-chiu khoaN3-khin hui2-lui7,  Chun-tiong7 keng3-ui3 Ia5-ho5-hoa e5 lang5.  I chiu3-choa7, sui-bong2 ka-ki7 khek-khui, iah8 bo5 pian3-oaN7.
5)	I gun5 chioh lang5 bo5 ui7-tioh8 li7-sek;  Bo5 siu7 pou3-lou7 lai5 hai7 bo5 choe7--e5;  KiaN5 chit-ho7 su7 e5 lang5 eng2-eng2 bo5 io5-choah.

[16]	Tai7-pit8 kim e5 si.
1)	Siong7-te3 ah, kiu5 Li2 po2-hou7 goa2; in-ui7 goa2 oa2-kho3 Li2.
2)	Goa2 e5 leng5 ah, li2 bat tui3 Ia5-ho5-hoa kong2, Li2 si7 goa2 e5 Chu2,  Li2 i2-goa7, goa2 bo5 hok-khi3.
3)	Lun7-kau3 toe7-chiuN7 seng3 e5 peh-siN3,  In si7 kek-ki5 ho2, si7 goa2 sou2 chhim-chhim hoaN-hi2 e5.
4)	Eng7 pat8 e5 sin5 thoe3-oaN7 Ia5-ho5-hoa e5, in e5 iu-khou2 beh na2 ke-thiN;  In hian3 tian7-huih e5 che3, goa2 bo5 beh hian3;  Goa2 e5 chhui3-tun5 iah8 m7 the5-khi2 in e5 mia5.
5)	Ia5-ho5-hoa si7 goa2 e5 san2-giap8, kap goa2 poe-tiong e5 hun7-giah8;  Goa2 sou2 eng3-tit--e5, Li2 ka7 goa2 kou3-siu2.
6)	Sou2 niu5 hou7 goa2 e5 toe7, si7 ti7 chin sui2 e5 sou2-chai7;  Goa2 e5 san2-giap8 sit8-chai7 chin ho2.
7)	Goa2 beh o-lo2 hit e5 ka3-si7 goa2 e5 Ia5-ho5-hoa;  Mi5--si5 goa2 e5 sim-tng5 iah8 chi2-tiam2 goa2.
8)	Goa2 siong5-siong5 keng3-hong7 Ia5-ho5-hoa ti7 goa2 e5 bin7-cheng5;  In-ui7 I ti7 goa2 e5 chiaN3-peng5, goa2 chiu7 bo5 io5-choah.
9)	In-ui7 an2-ni goa2 e5 sim hoaN-hi2, goa2 e5 sin5 khoai3-lok8;  Goa2 e5 jiok8-sin iah8 beh an-jian5 khia7-khi2.
10)	In-ui7 Li2 bo5 chiong goa2 e5 leng5-hun5 pang3-he7 ti7 im-kan;  Iah8 bo5 hou7 Li2 e5 seng3--e5 tu2-tioh8 hiu2-noa7.
11)	Li2 beh chiong oah8-mia7 e5 lou7 chi2-si7 goa2;  Ti7 Li2 e5 bin7-cheng5 u7 moa2-chiok e5 hoaN-hi2;  Ti7 Li2 e5 chiaN3-chhiu2 u7 eng2-oan2 e5 khoai3-lok8.

[17]	Tai7-pit8 e5 ki5-to2.
1)	Ia5-ho5-hoa ah, kiu5 Li2 thiaN kong-gi7, liu5-sim thiaN goa2 e5 kiu5-kio3;  Goa2 e5 ki5-to2 m7-si7 tui3 kan-cha3 e5 chhui3-tun5 chhut; kiu5 Li2 aN3 hi7-khang lai5 thiaN.
2)	Goan7 goa2 e5 phoaN3-su5 tui3 Li2 e5 bin7-cheng5 hoat-chhut,  Goan7 Li2 e5 bak8-chiu kam3-chhat cheng3-tit8.
3)	Li2 i2-keng chhi3-giam7 goa2 e5 sim,  Li2 ti7 mi5--si5 kam3-chhat goa2;  Li2 thoan3-lian7 goa2, bo5 chhe7--tioh8 sim2-mih8;  Goa2 lip8-chi3, hou7 goa2 e5 chhui3 bo5 u7 ke3-sit.
4)	Lun7-kau3 lang5 e5 kiaN5-choe3, goa2 than3 Li2 sou2 kong2 e5 oe7,  Ka-ki7 kin2-siu2, bo5 kiaN5 kiong5-ok lang5 e5 lou7.
5)	Goa2 e5 kha tiaN7-tiaN7 kiaN5 Li2 e5 lou7, Goa2 e5 kha be7-bat tah8-chhu7.
6)	Siong7-te3 ah, lun7-kau3 goa2, goa2 bat kiu5-kio3 Li2, in-ui7 Li2 beh in3 goa2;  Kiu5 Li2 aN3 hi7-khang thiaN goa2 e5 oe7.
7)	Kiu5 Li2 hian2-beng5 Li2 koh-iuN7 e5 jin5-chu5, Li2 si7 eng7 chiaN3-chhiu2 kiu3 oa2-kho3 Li2 e5 lang5,  Thoat-li7 hiah e5 khi2-lai5 kong-kek in--e5.
8)	Kiu5 Li2 po2-hou7 goa2 chhin-chhiuN7 po2-hou7 bak8-chiu-jin5,  Chiong goa2 kham3-bat8 ti7 Li2 e5 sit8-e7.
9)	Hou7 goa2 thoat-li7 hiah e5 chhiuN2-kiap goa2 e5 phaiN2-lang5,  Chiu7-si7 ui5-khun3 goa2, beh hai7 goa2 siN3-mia7 e5 tui3-tek8.
10)	In hou7 ka-ki7 e5 iu5 pau-bat8;  In e5 chhui3 kong2 kiau-ngou7 e5 oe7.
11)	In hian7-chai7 ui5-khun3 goan2 e5 kha-pou7;  In chu3-bak8 beh chhia-to2 goan2 ti7 toe7--nih.
12)	In chhin-chhiuN7 sai siau3-siuN7 beh ka7 mih8;  Koh chhin-chhiuN7 beng2 e5 sai-a2-thun5 bih ti7 am3-bat8 e5 sou2-chai7.
13)	Ia5-ho5-hoa ah, kiu5 Li2 khi2--lai5, ti2-tng tui3-tek8;  Chiong i taN2-to2;  Eng7 Li2 e5 to kiu3 goa2 e5 siN3-mia7 thoat-li7 phaiN2-lang5.
14)	Ia5-ho5-hoa ah, eng7 Li2 e5 chhiu2 kiu3 goa2 thoat-li7 se3-kan-lang5;  Thoat-li7 hiah e5 ti7 kim-seng u7 hok-hun7 e5 se3-kan-lang5.  Li2 chiong Li2 e5 chai5-po2 chhiong-moa2 in e5 pak-tou2;  In u7 kiaN2-ji5 kau3 sim-moa2 i3-chiok;  chiong ki5-u5 e5 chai5-but8 lau5 hou7 in e5 eN-a2.
15)	Lun7-kau3 goa2, goa2 beh ti7 gi7 e5 tiong-kan khoaN3-kiN3 Li2 e5 bin7;  Goa2 khun3-chhiN2 e5 si5, khoaN3-kiN3 Li2 e5 heng5-iong5, chiu7 sim-moa2 i3-chiok.

[18]	Ia5-ho5-hoa e5 lou5-pok8 Tai7-pit8 e5 si; kau hou7 Gak8-koaN.  Tng Ia5-ho5-hoa kiu3 i thoat-li7 it-chhe3 e5 tui3-tek8, kap So3-lo5 e5 chhiu2 e5 jit8, i tui3 Ia5-ho5-hoa liam7 chit e5 si e5 oe7; kong2,
1)	Ia5-ho5-hoa goa2 e5 khui3-lat8 ah, goa2 thiaN3 Li2.
2)	Ia5-ho5-hoa si7 goa2 e5 soaN-giam5, goa2 e5 soaN-che7, goa2 e5 Kiu3-chu2;  Goa2 e5 Siong7-te3, goa2 e5 chioh8-poaN5, goa2 beh oa2-kho3 I;  I si7 goa2 e5 tin5-pai5, si7 kiu3 goa2 e5 kak, si7 goa2 e5 koaiN5-tai5.
3)	Goa2 beh kiu5-kio3 eng-kai o-lo2 e5 Ia5-ho5-hoa;  Goa2 chiu7 tit-tioh8 kiu3 thoat-li7 goa2 e5 tui3-tek8.
4)	Si2-bo5 e5 soh tiN5 goa2, Hui2-lui7 e5 toa7-chui2 hou7 goa2 kiaN.
5)	Im-kan e5 soh ui5-khun3 goa2, Si2-bo5 e5 lo5-bang7 lim5-kau3 goa2.
6)	Goa2 ti7 khou2-lan7-tiong ki5-kiu5 Ia5-ho5-hoa,  Tui3 goa2 e5 Siong7-te3 kiu5-kio3;  I tui3 I e5 tian7-lai7 thiaN goa2 e5 siaN,  Goa2 ti7 I e5 bin7-cheng5 sou2 kiu5--e5 jip8 ti7 I e5 hi7-khang.
7)	In-ui7 I siu7-khi3, toe7 chiu7 io5 koh choah;  SoaN e5 toe7-ki iah8 tin2-tang7 io5-choah.
8)	Tui3 I e5 phiN7-khang chheng3-chhut ian,  Tui3 I e5 chhui3-lai7 hoat-chhut he2,  Thou5-thoaN3 tui3 an2-ni toh8.
9)	I hou7 thiN sui5-loh8 ke7, pun2-sin lim5-kau3,  I e5 kha-e7 ou-am3-am3.
10)	I khia5 ki-lou7-peng teh pe;  I eng7 hong e5 sit8 kin2-kin2 pe.
11)	I eng7 ou-am3 choe3 bih-sin e5 sou2-chai7, choe3 tiuN3-pang5 lai5 ui5 I;  Chiu7-si7 chui2 e5 ou-am3, khong-tiong e5 bat8-hun5.
12)	In-ui7 I thau5-cheng5 e5 kng, chiu7 I e5 bat8-hun5 kiaN5 ke3-khi3,  U7 phauh8 kap toh8 e5 thou5-thoaN3.
13)	Ia5-ho5-hoa ti7 thiN--nih khi2 lui5,  Chi3-koaiN5--e5 chhut I e5 siaN;  U7 phauh8 kap toh8 e5 thou5-thoaN3.
14)	I sia7-chhut I e5 chiN3, hou7 tui3-tek8 si3-soaN3;  Hoat-chhut choe7-choe7 sih-na3, hou7 in jiau2-loan7.
15)	Ia5-ho5-hoa ah, Li2 e5 chek-pi7 chit8-e7 hoat,  Li2 e5 phiN7-khang e5 khi3 chit8-e7 chhut,  Chui2-toe2 chiu7 chhut-hian7,  Toa7-toe7 e5 kun-ki iah8 lou7-hian7.
16)	I tui3 teng2-bin7 chhun-chhiu2 khiu2 goa2,  Khan goa2 chhut toa7-chui2 e5 tiong-kan.
17)	I kiu3 goa2 thoat-li7 goa2 beng2 e5 tui3-tek8,  I2-kip8 hiah e5 oan3-hun7 goa2 e5 lang5;  In-ui7 in pi2 goa2 khah-kiong5.
18)	Goa2 tu2-tioh8 chai-lan7 e5 jit8, in lai5 kong-kek goa2;  chong2-si7 Ia5-ho5-hoa si7 goa2 sou2 oa2-kho3--e5.
19)	I iah8 chhoa7 goa2 kau3 khui-khoah e5 sou2-chai7,  I kiu3 goa2, in-ui7 I hoaN-hi2 goa2.
20)	Ia5-ho5-hoa chiau3 goa2 e5 gi7 po3-tap goa2;  Chiau3 goa2 chhiu2 e5 chheng-khi3 po3-siuN2 goa2.
21)	In-ui7 goa2 chun-siu2 Ia5-ho5-hoa e5 to7-lou7,  Be7-bat choe3-phaiN2, li7-khui goa2 e5 Siong7-te3.
22)	I e5 hoat-lut8 long2 ti7 goa2 e5 bin7-cheng5;  I e5 le2-gi5, goa2 be7-bat khi3-sak.
23)	Goa2 ti7 I e5 bin7-cheng5 choe3 oan5-choan5,  Goa2 iah8 po2-siu2 ka-ki7, li7-khui goa2 e5 choe7-ok.
24)	Sou2-i2 Ia5-ho5-hoa po3-siuN2 goa2, si7 chiau3 goa2 e5 gi7;  Iah8 si7 chiau3 goa2 ti7 I e5 bak8-chiu cheng5, goa2 chhiu2 e5 chheng-khi3.
25)	Chu5-ai3 e5 lang5, Li2 eng7 chu5-ai3 khoan2-thai7 i;  Oan5-choan5 e5 lang5, Li2 eng7 oan5-choan5 khoan2-thai7 i;
26)	Chheng-khi3 e5 lang5, Li2 eng7 chheng-khi3 khoan2-thai7 i;  Koai7-phiah e5 lang5, Li2 eng7 oan-khiau khoan2-thai7 i.
27)	In-ui7 khun3-khou2 e5 peh-siN3, Li2 beh kiu3 i;  Chu7-ko e5 bak8-chiu, Li2 beh hou7 i he5--loh8-khi3.
28)	In-ui7 Li2 beh tiam2-toh8 goa2 e5 teng;  Ia5-ho5-hoa goa2 e5 Siong7-te3 beh chio3-kng goa2 e5 am3.
29)	In-ui7 goa2 oa2-kho3 Li2, chhiong-jip8 kun-tui7,  Oa2-kho3 goa2 e5 Siong7-te3 thiau3-ke3 chhiuN5.
30)	Lun7-kau3 Siong7-te3, I e5 lou7 si7 oan5-choan5;  Ia5-ho5-hoa e5 oe7 si7 ke3 thoan3-lian7--e5;  KiN3-na7 oa2-kho3 I--e5, I chiu7 choe3 in e5 tin5-pai5.
31)	In-ui7 Ia5-ho5-hoa i2-goa7, chi7-chui7 si7 Siong7-te3?  Goan2 e5 Siong7-te3 i2-goa7, chi7-chui7 si7 chioh8-poaN5?
32)	Chiu7-si7 hit e5 eng7 khui3-lat8 ha5 goa2 e5 io,  Hou7 goa2 e5 lou7 oan5-choan5 e5 Siong7-te3.
33)	I hou7 goa2 e5 kha chhin-chhiuN7 lok8-bu2 e5 kha,  Koh an-ti3 goa2 ti7 goa2 koaiN5 e5 sou2-chai7.
34)	I ka3-si7 goa2 e5 chhiu2 gau5 kau-chian3,  Ti3-kau3 goa2 e5 chhiu2-kut oe7 khui tang5 e5 keng.
35)	Li2 eng7 Li2 kiu3-un e5 tin5-pai5 hou7 goa2;  Li2 eng7 chiaN3-chhiu2 hu5-chhi5 goa2;  Li2 e5 un-ho5 hou7 goa2 choe3 toa7.
36)	Li2 hou7 goa2 sou2 tah8 e5 toe7 khui-khoah;  Goa2 e5 kha be7-bat tah8-chhu7.
37)	Goa2 beh tui goa2 e5 tui3-tek8, iah8 beh jip--tioh8 in;  In iau2-be7 biat8-bo5 e5 tai7-seng, goa2 bo5 beh to3-tng2.
38)	Goa2 beh phah in thiam2-thiam2, ti3-kau3 in boe7 khi2-lai5;  In beh to2 ti7 goa2 e5 kha-e7.
39)	In-ui7 Li2 bat eng7 khui3-lat8 ha5 goa2 e5 io, hou7 goa2 gau5 kau-chian3;  Li2 hou7 hiah e5 khi2-lai5 kong-kek goa2--e5, long2 hang5-hok8 ti7 goa2 e5 e7-bin7.
40)	Li2 iah8 hou7 goa2 e5 tui3-tek8 oat8-tng2-sin to5-chau2;  Hou7 goa2 oe7 chau5-biat8 hiah e5 oan3-hun7 goa2 e5 lang5.
41)	In kiu5-kio3, iah8 bo5 lang5 kiu3 in;  Chiu7 kiu5-kio3 Ia5-ho5-hoa, I iah8 bo5 in3.
42)	Goa2 tui5 in kau3 chhui3-chhui3, chhin-chhiuN7 hong chhe e5 thou5-hun2;  PiaN3-chhut in, chhin-chhiuN7 koe-lou7 e5 thou5-be5.
43)	Li2 kiu3 goa2 thoat-li7 peh-siN3 e5 saN-chiN;  Li2 siat-lip8 goa2 choe3 liat8-pang e5 thau5;  Goa2 pun2-jian5 m7-bat e5 peh-siN3 beh hok8-sai7 goa2;
44)	In chit8-e7 thiaN-kiN3 goa2 e5 mia5 chiu7 beh sun7-than3 goa2; IN7-pang e5 lang5 beh tau5-hang5 goa2.
45)	IN7-pang lang5 beh soe-the3,  KiaN-hiaN5 ngiauh8-ngiauh8-chhoah, chhut in e5 iaN5-che7.
46)	Ia5-ho5-hoa si7 oah8--e5, goan7 goa2 e5 chioh8-poaN5 tit-tioh8 o-lo2;  Goan7 kiu3 goa2 e5 Siong7-te3 tit-tioh8 seng-koaiN5.
47)	Chit e5 Siong7-te3 chiu7-si7 hit e5 ka7 goa2 sin-oan,  Hou7 cheng3 peh-siN3 hang5-hok8 ti7 goa2 e5 e7-bin7--e5.
48)	I kiu3 goa2 thoat-li7 goa2 e5 tui3-tek8,  Li2 chiong goa2 ku2-khi2 khah koaiN5 hiah e5 khi2-lai5 kong-kek goa2 e5;  Li2 kiu3 goa2 thoat-li7 kiong5-po7 e5 lang5.
49)	Ia5-ho5-hoa ah, in-ui7 an2-ni goa2 beh ti7 liat8-pang-tiong kam2-sia7 Li2;  ChhiuN3-koa o-lo2 Li2 e5 mia5.
50)	Ia5-ho5-hoa siuN2-su3 kek8-toa7 e5 kiu3-un, hou7 I sou2 siat-lip8 e5 ong5;  Si-chhut chu5-ai3 hou7 I siu7-boah-iu5 e5,  Chiu7-si7 hou7 Tai7-pit8 kap i e5 hou7-e3, tit8-kau3 eng2-oan2.

[19]	Tai7-pit8 e5 si; kau hou7 Gak8-koaN.
1)	Chiah e5 thiN kong2-khi2 Siong7-te3 e5 eng5-kng,  Kiong-chhong po3-iong5 I e5 chhiu2 sou2 choe3--e5.
2)	Chit-jit8 tui3 hit-jit8 hoat-chhut gian5-gu2,  Chit-mi5 tui3 hit-mi5 thoan5-chhut chai-bat.
3)	Bo5 gian5 bo5 gu2;  In e5 siaN bo5 thang thiaN-kiN3.
4)	In e5 chun2-chin5 pian3 ti7 thiN-e7,  In e5 gian5-gu2 kau3 ti7 toe7-kek8.  Siong7-te3 ti7 in tiong-kan ui7-tioh8 jit8-thau5 an-ti3 tiuN3-pang5.
5)	Jit8-thau5 chhin-chhiuN7 sin-kiaN2-sai3 chhut i e5 pang5,  Iah8 chhin-chhiuN7 beng2-iong2 e5 lang5 hoaN-hi2 chau2 i e5 lou7.
6)	I tui3 thiN e5 chit-peng5 chhut,  Seh8 kau3 thiN e5 hit-peng5;  Bo5 chit8-hang7-mih8 khng3-bat8, bo5 tit-tioh8 i e5 jiat8-khi3.
7)	Ia5-ho5-hoa e5 lut8-hoat chiau5-chng5, oe7 hou7 lang5 e5 sim-sin5 oah8--khi2-lai5;  Ia5-ho5-hoa e5 kan-cheng3 khak-sit8, oe7 hou7 gong7-lang5 u7 ti3-hui7.
8)	Ia5-ho5-hoa e5 ka3-si7 cheng3-tit8, oe7 hou7 lang5 e5 sim hoaN-hi2;  Ia5-ho5-hoa e5 beng7-leng7 chheng-kiat, oe7 hou7 lang5 e5 bak8-chiu kng-beng5.
9)	Keng3-ui3 Ia5-ho5-hoa e5 to7-li2 si7 chheng-khi3, eng2-oan2 chun5-chai7;  Ia5-ho5-hoa e5 phoaN3-toan3 chin-sit8, it-khai3 si7 kong-gi7.
10)	Pi2 kim, pi2 choe7-choe7 ho2 kim, khah thang him-bou7;  Pi2 bit8, pi2 phang-pang5 tih--loh8-lai5 e5 bit8 khah-tiN.
11)	Koh Li2 e5 lou5-pok8 tui3 chiah-e5 siu7 keng2-kai3;  Siu2 chiah-e5 u7 toa7 siuN2-su3.
12)	Chi7-chui7 oe7 chai i e5 sit-chho3 ah?  Kiu5 Li2 tu5--khi3 goa2 am3-chiN7 e5 ke3-sit.
13)	Kiu5 Li2 chou2-chi2 Li2 e5 lou5-pok8, bo5 kou3-i3 hoan7-choe7;  M7-chun2 hit e5 choe7-ok koan2-hat goa2;  Goa2 chiu7 oan5-choan5, bian2 hoan7 toa7-choe7.
14)	Ia5-ho5-hoa goa2 e5 chioh8-poaN5, kiu3-siok8 goa2 e5 Chu2 ah;  Goan7 goa2 e5 chhui3 sou2 kong2--e5, sim sou2 siuN7--e5, ti7 Li2 e5 bin7-cheng5 tit-tioh8 chiap-lap8.

[20]	Tai7-pit8 e5 si; kau hou7 Gak8-koaN.
1)	Goan7 Ia5-ho5-hoa ti7 hoan7-lan7 e5 jit8 thiaN li2;  Goan7 Nga2-kok e5 Siong7-te3 e5 mia5 an-ti3 li2 ti7 koaiN5 e5 sou2-chai7;
2)	Tui3 seng3-sou2 pang-chan7 li2,  Tui3 Sek-an hu5-chhi5 li2.
3)	Ki3-liam7 li2 it-chhe3 sou2 hian3--e5,  Chiap-lap8 li2 e5 sio-che3. [Se3-lah8
4)	Chiau3 li2 e5 sim sou2-ai3-e5 hou7 li2,  ChiaN5 li2 it-chhe3 e5 ke3-ek8.
5)	Goan2 beh in-ui7 Li2 e5 kiu3-un lai5 chhiuN3-koa;  Goan2 beh hong7 goan2 e5 Siong7-te3 e5 mia5 lai5 khia7-ki5.  Goan7 Ia5-ho5-hoa chiaN5 li2 it-chhe3 sou2 kiu5--e5.
6)	TaN goa2 chai Ia5-ho5-hoa kiu3 I siu7-boah-iu5--e5,  Beh tui3 I seng3 e5 thiN thiaN--i;  Eng7 i chiaN3-chhiu2 e5 khui3-lat8 kiu3 i.
7)	U7 lang5 oa2-kho3 chhia, u7 lang5 oa2-kho3 be2;  Tok8-tok8 goan2 beh kong2-khi2 Ia5-ho5-hoa goan2 Siong7-te3 e5 mia5.
8)	In phak-loh8 poah8-to2;  Goan2 chiu7 khi2--lai5 khia7 chai7-chai7.
9)	Kiu5 Ia5-ho5-hoa chin2-kiu3; Goan2 kiu5-kio3 e5 si5, goan7 Ong5 thiaN goan2.

[21]	Tai7-pit8 e5 si; kau hou7 Gak8-koaN.
1)	Ia5-ho5-hoa ah, ong5 beh in-ui7 Li2 e5 khui3-lat8 lai5 hoaN-hi2.  In-ui7 Li2 e5 chin2-kiu3, i e5 khoai3-lok8 chaiN2-iuN7 e5 toa7!
2)	I e5 sim sou2-ai3--e5, Li2 i2-keng hou7 i;  I e5 chhui3 sou2 kiu5--e5, Li2 bo5 m7 un2 i. [Se3-lah8
3)	In-ui7 Li2 eng7 toa7 hok-khi3 ngia5-chih i,  Eng7 ho2-kim e5 bian2-liu5 ti3 ti7 i e5 thau5-khak.
4)	I tui3 Li2 kiu5 oah8-mia7, Li2 chiu7 hou7 i;  Chiu7-si7 tng5 he3-siu7 kau3 ti7 eng2-oan2.
5)	I in-ui7 Li2 e5 chin2-kiu3, u7 toa7 eng5-kng;  Li2 koh chiong chun-kui3 ui-giam5 he7 ti7 i e5 sin-chiuN7.
6)	Li2 hou7 i u7 toa7 hok-khi3, kau3 ti7 eng2-oan2;  Koh hou7 i ti7 Li2 e5 bin7-cheng5 hoaN-hi2 khoai3-lok8.
7)	In-ui7 ong5 oa2-kho3 Ia5-ho5-hoa;  Ti7 Chi3-koaiN5--e5 e5 chu5-ai3 bo5 ti3-kau3 io5-choah.
8)	Li2 e5 chhiu2 beh chhe7-tioh8 Li2 it-chhe3 e5 tui3-tek8;  Li2 e5 chiaN3-chhiu2 beh chhe7-tioh8 hiah e5 oan3-hun7 Li2 e5 lang5.
9)	Li2 siu7-khi3 e5 si5, beh hou7 in chhin-chhiuN7 iam7-jiat8 e5 he2-lou5;  Ia5-ho5-hoa beh ti7 I e5 toa7 siu7-khi3-tiong thun--in,  He2 beh ka7 in sio-lio--khi3.
10)	Li2 beh tui3 se3-chiuN7 chau5-biat8 in e5 kiaN2-sun;  Tui3 lang5 e5 tiong-kan chau5-biat8 in e5 hou7-e3.
11)	In-ui7 in u7 i3-su3 beh hai7 Li2;  In siat ke3-bou5, chong2-si7 boe7 chiaN5.
12)	Li2 beh hou7 in oat8-tng2-sin chau2,  Li2 beh khui keng, sia7 in e5 bin7.
13)	Ia5-ho5-hoa ah, goan7 Li2 tui3 Li2 e5 khui3-lat8 seng-koaiN5;  An2-ni goan2 beh gim5-si o-lo2 Li2 e5 toa7 koan5-leng5.

[22]	Tai7-pit8 e5 si; kau hou7 Gak8-koaN; tiau7, eng7 "Cha2-khi2 si5 e5 lok8-bu2".
1)	Goa2 e5 Siong7-te3, goa2 e5 Siong7-te3, siaN2-su7 pang3-li7 goa2?  SiaN2-su7 li7-khui hng7-hng7, bo5 kiu3 goa2; m7-thiaN goa2 au5-kio3 e5 oe7?
2)	Goa2 e5 Siong7-te3 ah, goa2 jit8--si5 kiu5-kio3, Li2 bo5 thiaN goa2;  Mi5--si5 kiu5-kio3, goa2 iah8 bo5 cheng7-cheng7.
3)	Chong2-si7 Li2 si7 seng3,  Li2 si7 eng7 I2-sek-liat8 e5 o-lo2 choe3 cho7-ui7--e5.
4)	Goan2 e5 liat8-chou2 oa2-kho3 Li2,  In oa2-kho3 Li2, Li2 chiu7 chin2-kiu3 in.
5)	In ai-kiu5 Li2, chiu7 tit-tioh8 chin2-kiu3;  In oa2-kho3 Li2 chiu7 put-ti3 kian3-siau3.
6)	Chong2-si7 goa2 si7 thang5-thoa7, m7-si7 lang5;  Hou7 lang5 ki-chhi3, hou7 peh-siN3 khoaN3-khin.
7)	Hoan7-na7 khoaN3-kiN3 goa2 e5, long2 thi2-chhio3 goa2;  In ngiauh-chhui3 io5-thau5, kong2,
8)	Tioh8 chiong pun2-sin kau-tai3 Ia5-ho5-hoa, I thang kiu3--i;  Ia5-ho5-hoa ki3-jian5 hoaN-hi2 i, I thang kiu3--i.
9)	Chong2-si7 Li2 si7 hou7 goa2 chhut lau7-bu2 e5 thai--e5,  Goa2 ti7 lau7-bu2 e5 heng-cheng5, Li2 hou7 goa2 oa2-kho3 Li2.
10)	Goa2 tui3 thai--nih chhut, chiu7 kau-tai3 Li2;  Tui3 goa2 chhut lau7-bu2 e5 pak-tou2, Li2 si7 goa2 e5 Siong7-te3.
11)	M7-thang li7-khui goa2 hng7-hng7; in-ui7 hoan7-lan7 pek-kun7,  Bo5 u7 pang-chan7 goa2 e5.
12)	U7 choe7-choe7 gu5-kang2 ui5-lui5 goa2;  Pa-san iong2 e5 gu5 si3-bin7 ui5-khun3 goa2.
13)	In ng3 goa2 khui-chhui3,  Chhin-chhiuN7 teh peh-thiah, teh toa7-siaN hau2 e5 sai.
14)	Goa2 chhin-chhiuN7 chui2 piaN3-chhut,  Goa2 e5 kut long2 thut8-lun5;  Goa2 e5 sim chhin-chhiuN7 lah8,  Siau-iuN5 ti7 pak-lai7.
15)	Goa2 e5 cheng-lek8 kou-ta5, chhin-chhiuN7 hau7-phiaN-phe3;  Goa2 e5 chih8 liam5 ti7 goa2 e5 chiuN7-kiuN;  Li2 he7 goa2 ti7 si2-toe7 e5 thou5-hun2.
16)	Kau2 e5 lui7 ui5 goa2;  PhaiN2-tong2 pau-ui5 goa2;  In chhak8 goa2 e5 chhiu2, goa2 e5 kha.
17)	Goa2 e5 kut-thau5, goa2 long2 oe7 sng3-tit;  In teh khoaN3 goa2, teh siong3 goa2.
18)	In pun goa2 e5 saN,  Liam-khau goa2 e5 i-hok8.
19)	Ia5-ho5-hoa ah, kiu5 Li2 m7-thang li7-khui goa2 hng7-hng7;  Goa2 e5 khui3-lat8 ah, kiu5 Li2 kin2-kin2 lai5 pang-chan7 goa2.
20)	Kiu5 Li2 kiu3 goa2 e5 sin5-hun5 thoat-li7 to-kiam3;  Kiu3 goa2 e5 siN3-mia7 thoat-li7 kau2 e5 lui7 e5 se3-lek8.
21)	Kiu3 goa2 thoat-li7 sai e5 chhui3;  Li2 i2-keng thiaN goa2, hou7 goa2 thoat-li7 ia2-gu5 e5 kak.
22)	Goa2 beh po3-iong5 Li2 e5 mia5 ti7 goa2 e5 hiaN-ti7;  Goa2 beh o-lo2 Li2 ti7 hoe7-tiong.
23)	Lin2 kiaN-ui3 Ia5-ho5-hoa--e5, tioh8 o-lo2 I;  Nga2-kok e5 hou7-e3, long2 tioh8 eng5-kng I.  I2-sek-liat8 e5 hou7-e3, long2 tioh8 keng3-ui3 I.
24)	In-ui7 I bo5 khoaN3-khin, iah8 bo5 iam3-chian7, khun3-khou2 lang5 e5 khun3-khou2;  Iah8 bo5 tui3 i ng-bin7;  I kiu5-kio3 I e5 si5, I chiu7 thiaN i.
25)	Goa2 ti7 toa7 chu7-hoe7 e5 tiong-kan sou2 o-lo2--e5, si7 tui3 li2 lai5;  Goa2 beh ti7 kiaN-ui3 I e5 lang5 e5 bin7-cheng5, sia7 goa2 e5 goan7.
26)	Khiam-pi e5 lang5 beh tit-tioh8 chiah8-pa2;  Chhe7 Ia5-ho5-hoa e5 lang5 beh o-lo2 I;  Goan7 lin2 e5 sim oah8 kau3 eng2-oan2.
27)	Toe7 e5 kek8-thau5 long2 beh siau3-liam7, lai5 kui-sun7 Ia5-ho5-hoa;  Liat8-pang e5 ban7-chok8 long2 beh keng3-pai3 ti7 Li2 e5 bin7-cheng5.
28)	In-ui7 kok si7 Ia5-ho5-hoa e5;  I si7 ban7-kok e5 chu2-chaiN2.
29)	Toe7-chiuN7 it-chhe3 ho2-han3 e5 lang5 beh lim chiah8 lai5 keng3-pai3;  KiN3-na7 kui-thou2 e5 lang5, boe7-oe7 po2-choan5 siN3-mia7--e5, long2 beh phak-pai3 ti7 I e5 bin7-cheng5.
30)	U7 hou7-e3 beh hok8-sai7 I;  Chu2 e5 tai7-chi3 beh thoan5 ti7 au7-tai7.
31)	In beh lai5, iah8 beh thoan5 I e5 kong-gi7,  Hou7 tit-beh chhut-si3 e5 peh-siN3 chai chit e5 su7 si7 I choe3--e5.

[23]	Tai7-pit8 e5 si.
1)	Ia5-ho5-hoa si7 goa2 e5 bok8-chia2, goa2 bo5 khiam3-kheh.
2)	I hou7 goa2 to2 ti7 chhiN-chhui3 e5 chhau2-pou;  Chhoa7 goa2 ti7 an-cheng7 e5 chui2-piN.
3)	I hou7 goa2 e5 leng5-hun5 cheng-eng;  Ui7-tioh8 I e5 mia5, chhoa7 goa2 kiaN5 gi7 e5 lou7.
4)	Goa2 sui-jian5 kiaN5-ke3 si2-im3 e5 soaN-kok,  Iah8 m7-kiaN chai-hai7; in-ui7 Li2 kap goa2 ti7-teh;  Li2 e5 thui5, Li2 e5 koaiN2, an-ui3 goa2.
5)	Ti7 goa2 tui3-tek8 e5 bin7-cheng5, Li2 ka7 goa2 pai5-siat ian5-siah8;  Li2 eng7 iu5 boah goa2 e5 thau5-khak;  goa2 e5 poe moa2--chhut-lai5.
6)	Un-tian2 kap chu5-pi tek-khak te3 goa2 kau3 chit8-si3-lang5;  Goa2 beh eng2-oan2 khia7-khi2 ti7 Ia5-ho5-hoa e5 chhu3.

[24]	Tai7-pit8 e5 si.
1)	Toe7 kap ki5-tiong sou2 chhiong-moa2 e5,  Se3-kai3 kap tiam3 ti7 i tiong-kan e5, long2 siok8 Ia5-ho5-hoa.
2)	I chiong toe7 kian3-lip8 ti7 hai2 e5 teng2-bin7,  An-ti3 ti7 toa7-chui2 e5 teng2-bin7.
3)	Chi7-chui7 oe7 chiuN7 Ia5-ho5-hoa e5 soaN?  Chi7-chui7 oe7 khia7 ti7 I seng3 e5 sou2-chai7?
4)	Chiu7-si7 chhiu2 chheng-khi3, sim chheng-kiat;  Chun5-sim bo5 ng3 hu-ke2, chiu3-choa7 bo5 khng3 kan-kui2 e5 lang5.
5)	Chit-ho7 lang5 beh tit-tioh8 Ia5-ho5-hoa su3-hok;  Koh tui3 kiu3 i e5 Siong7-te3 tit-tioh8 gi7.
6)	Chiah-e5 si7 chhe7 Ia5-ho5-hoa e5 chok8-lui7,  Nga2-kok e5 Siong7-te3 ah, che si7 ai3 kiN3 Li2 e5 bin7 e5 lang5. [Se3-lah8
7)	SiaN5-mng5 ah, kiah8-khi2 lin2 e5 thau5;  Eng2-oan2 e5 mng5 ah, lin2 tioh8 siu7 ku2-khi2;  Eng5-kng e5 Ong5 beh jip8.
8)	Hit e5 eng5-kng e5 Ong5 si7 chi7-chui7?  Chiu7-si7 toa7 khui3-lat8 toa7 koan5-leng5 e5 Ia5-ho5-hoa,  Ti7 kau-chian3 u7 toa7 koan5-leng5 e5 Ia5-ho5-hoa.
9)	SiaN5-mng5 ah, kiah8-khi2 lin2 e5 thau5,  Eng2-oan2 e5 mng5 ah, lin2 iah8 tioh8 kiah8-khi2;  Eng5-kng e5 Ong5 beh jip8.
10)	Hit e5 eng5-kng e5 Ong5 si7 chi7-chui7?  Ban7-kun e5 Ia5-ho5-hoa, I si7 eng5-kng e5 Ong5. [Se3-lah8

[25]	Tai7-pit8 e5 si.
1)	Ia5-ho5-hoa ah, goa2 e5 sim-sin5 giong2-bong7 Li2.
2)	Goa2 e5 Siong7-te3 ah, goa2 peng5-sou3 oa2-kho3 Li2, m7-thang hou7 goa2 kian3-siau3.  M7-thang hou7 goa2 e5 tui3-tek8 in-ui7 iaN5 goa2 lai5 khoa-khau2.
3)	KiN3-na7 theng3-hau7 Li2--e5, tek-khak bo5 kian3-siau3;  Hiah e5 bo5 ian5-kou3 kiaN5 kan-cha3--e5, beh kian3-siau3.
4)	Ia5-ho5-hoa ah, kiu5 Li2 chiong Li2 e5 to7-lou7 chi2-si7 goa2,  Chiong Li2 e5 lou7-tou5 ka3-si7 goa2.
5)	Kiu5 Li2 chhoa7 goa2 ti7 Li2 e5 chin-li2, koh ka3-si7 goa2;  In-ui7 Li2 si7 kiu3 goa2 e5 Siong7-te3.  Goa2 thong-jit8 theng3-hau7 Li2.
6)	Ia5-ho5-hoa ah, kiu5 Li2 ki3-liam7 Li2 e5 lin5-bin2 kap Li2 e5 chu5-ai3;  In-ui7 che si7 kou2-cha2 i2-lai5 siong5-siong5 u7--e5.
7)	Kiu5 Li2 m7-thang ki3-liam7 goa2 siau3-lian5 e5 che7-koa3, kap goa2 e5 ke3-sit;  Ia5-ho5-hoa ah, kiu5 Li2 chiau3 Li2 e5 chu5-ai3, in-ui7 Li2 e5 un-hui7 ki3-liam7 goa2.
8)	Ia5-ho5-hoa si7 ho2 koh cheng3-tit8;  Sou2-i2 I beh chi2-si7 choe7-jin5 kiaN5 chiaN3-lou7.
9)	I beh eng7 kong-peng5 in2-chhoa7 khiam-sun3 e5 lang5,  I beh eng7 I e5 to7-lou7 ka3-si7 khiam-sun3 e5 lang5.
10)	KiN3-na7 siu2 I e5 iok, kap I e5 kan-cheng3 e5 lang5,  Ia5-ho5-hoa khoan2-thai7 in long2 si7 eng7 chu5-ai3 seng5-sit8.
11)	Ia5-ho5-hoa ah, goa2 e5 choe7 chin tang7;  Kiu5 Li2 in-ui7 Li2 e5 mia5 sia3-bian2 goa2.
12)	Sim2-mih8 lang5 keng3-ui3 Ia5-ho5-hoa?  Ia5-ho5-hoa beh chi2-si7 i sou2 tioh8 keng2 e5 lou7.
13)	I e5 sim-sin5 beh tit-tioh8 an-hioh;  I e5 hou7-e3 beh seng5-chiap thou2-toe7.
14)	Ia5-ho5-hoa kap keng3-ui3 I e5 lang5 chhin-bit8;  Koh beh chiong I e5 iok chi2-si7 in.
15)	Goa2 e5 bak8-chiu siong5-siong5 ng3 Ia5-ho5-hoa;  In-ui7 I beh hou7 goa2 e5 kha thoat-li7 lo5-bang7.
16)	Kiu5 Li2 oat8-tng2 ng3 goa2, kho2-lin5 goa2;  In-ui7 goa2 si7 kou-toaN koh khun3-khou2.
17)	Goa2 e5 sim-lai7 e5 iu-khou2 chin choe7,  Kiu5 Li2 kiu3 goa2 thoat-li7 ti7 goa2 long2-chong2 e5 hoan7-lan7.
18)	Kiu5 Li2 khoaN3 goa2 e5 kan-lan5 kap goa2 e5 lo5-khou2;  Sia3-bian2 goa2 it-chhe3 e5 choe7.
19)	Kiu5 Li2 khoaN3 goa2 e5 tui3-tek8, in-ui7 in chin choe7;  In oan3-hun7 goa2 chin ok-tok8.
20)	Kiu5 Li2 po2-hou7 goa2 e5 siN3-mia7, chin2-kiu3 goa2;  Hou7 goa2 bo5 kian3-siau3, in-ui7 goa2 oa2-kho3 Li2.
21)	Goan7 sun5-choan5 cheng3-tit8 po2-hou7 goa2,  In-ui7 goa2 theng3-hau7 Li2.
22)	Siong7-te3 ah, kiu5 Li2 kiu3-siok8 I2-sek-liat8,  Thoat-li7 i it-chhe3 e5 kan-khou2.

[26]	Tai7-pit8 e5 si.
1)	Ia5-ho5-hoa ah, kiu5 Li2 ka7 goa2 phoaN3-toan3; in-ui7 goa2 u7 chiau3 goa2 e5 sun5-choan5 lai5 kiaN5;  Goa2 oa2-kho3 Ia5-ho5-hoa bo5 io5-choah.
2)	Ia5-ho5-hoa ah, kiu5 Li2 kam3-chhat goa2, chhi3-giam7 goa2;  Thoan3-lian7 goa2 e5 sim-tng5.
3)	In-ui7 Li2 e5 chu5-ai3 siong5-siong5 ti7 goa2 e5 bak8-chiu-cheng5;  Goa2 iah8 u7 chiau3 Li2 e5 chin-li2 kiaN5.
4)	Goa2 be7-bat kap hong-ham3 e5 lang5 saN-kap che7;  Iah8 bo5 kap ke2-choe3 e5 lang5 choe3-tin7.
5)	Goa2 oan3-hun7 phaiN2-lang5 e5 hoe7;  Bo5 beh kap ok-tok8 e5 lang5 tang5 che7.
6)	Ia5-ho5-hoa ah, goa2 beh soe2 chhiu2 piau2-beng5 goa2 e5 bo5 choe7,  Chiah lai5 seh8 Li2 e5 che3-toaN5;
7)	Thang hou7 lang5 thiaN-kiN3 kam2-sia7 e5 siaN,  Koh thang kong2-khi2 Li2 it-chhe3 ki5-biau7 e5 sou2-choe3.
8)	Ia5-ho5-hoa ah, goa2 thiaN3-sioh Li2 sou2 toa3 e5 chhu3;  I2-kip8 Li2 eng5-kng sou2 ti7-teh e5 sou2-chai7.
9)	M7-thang chiong goa2 e5 leng5-hun5 kap choe7-jin5 choe3 chit8-e7 siu-sip8--khi3;  M7-thang chiong goa2 e5 oah8-mia7 kap thai5-lang5--e5 choe3 chit8-e7 siu-sip8--khi3.
10)	In e5 chhiu2-tiong u7 kan-ok;  In e5 chiaN3-chhiu2 moa2-moa2 pou3-lou7.
11)	Lun7-kau3 goa2, goa2 beh chiau3 goa2 e5 sun5-choan5 lai5 kiaN5;  Kiu5 Li2 kiu3-siok8 goa2, lin5-bin2 goa2.
12)	Goa2 e5 kha khia7 ti7 piN5-thaN2 e5 sou2-chai7,  Ti7 cheng3-hoe7-tiong, goa2 beh o-lo2 Ia5-ho5-hoa.

[27]	Tai7-pit8 e5 si.
1)	Ia5-ho5-hoa si7 goa2 e5 kng, si7 goa2 e5 chin2-kiu3; goa2 beh kiaN chi7-chui7?  Ia5-ho5-hoa si7 goa2 oah8-mia7 e5 khui3-lat8; goa2 beh kiaN chi7-chui7?	
2)	Hiah e5 choe3 phaiN2 e5 lang5, chiu7-si7 goa2 e5 kiu5-siu5, goa2 e5 tui3-tek8, lai5 kong-kek goa2, beh chiah8 goa2 e5 bah,  Hit-si5 in chiu7 tioh8-tak poah8-to2.
3)	Sui-jian5 u7 kun-peng chat-iaN5, beh kong-kek goa2,  Goa2 e5 sim iah8 bo5 kiaN-hiaN5;  Sui-jian5 heng-khi2 to-peng kong-kek goa2,  Goa2 iu5-goan5 chu7-chai7.
4)	U7 chit8 hang7 su7 goa2 bat tui3 Ia5-ho5-hoa kiu5, goa2 iu5-goan5 ti3-i3 ai3 tit-tioh8;  Chiu7-si7 chit8-si3-lang5 khia7-khi3 Ia5-ho5-hoa e5 chhu3,  KhoaN3 I e5 eng5-kng, siau3-liam7 I e5 tian7.
5)	In-ui7 hoan7-lan7 e5 jit8, I beh am3-chiN7 po2-hou7 goa2 ti7 I e5 tiuN3-ui5 lai7;  Chiong goa2 khng3 ti7 I pou3-piN5 kham3-bat8 e5 sou2-chai7;  Ku2-khi2 goa2 ti7 chioh8-poaN5-teng2.
6)	TaN goa2 e5 thau5-khak tit-tioh8 kiah8-khi2, khah-koaiN5 ti7 goa2 si3-bin7 e5 tui3-tek8;  Goa2 beh ti7 I e5 pou3-piN5 hian3 hoaN-hi2 e5 che3;  Goa2 beh gim5-si, iah8 beh chhiuN3-koa o-lo2 Ia5-ho5-hoa.
7)	Ia5-ho5-hoa ah, goa2 chhut-siaN kiu5-kio3 e5 si5, kiu5 Li2 thiaN;  Koh kiu5 Li2 lin5-bin2 goa2, in3 goa2.
8)	Li2 bat kong2, Lin2 tioh8 him-bou7 kiN3 Goa2 e5 bin7; hit-si5 goa2 e5 sim tui3 Li2 kong2,  Ia5-ho5-hoa ah, goa2 beh him-bou7 kiN3 Li2 e5 bin7.
9)	M7-thang tui3 goa2 ng Li2 e5 bin7;  M7-thang siu7-khi3 lai5 koaN2 Li2 e5 lou5-pok8;  Li2 peng5-sou3 si7 choe3 goa2 e5 pang-chan7;  Kiu3 goa2 e5 Siong7-te3 ah, m7-thang pang3-sak goa2, iah8 m7-thang li7-khui goa2.
10)	In-ui7 pe7-bu2 li7-khui goa2, Ia5-ho5-hoa beh siu-liu5 goa2.
11)	Ia5-ho5-hoa ah, kiu5 Li2 eng7 Li2 e5 to7-lou7 chi2-si7 goa2;  In-ui7 goa2 e5 tui3-tek8 e5 ian5-kou3, chhoa7 goa2 ti7 piN5-thaN2 e5 lou7.
12)	M7-thang chiong goa2 kau hou7 tui3-tek8, chiaN5 in e5 sim-goan7;  In-ui7 lam7-sam2 kan-cheng3 e5 lang5 khi2-lai5 kong-kek goa2, in iah8 thou3-chhut hiong-ok e5 oe7.
13)	Goa2 na7 m7-sin3 ti7 oah8-lang5 e5 toe7 tit-tioh8 khoaN3-kiN3 Ia5-ho5-hoa e5 un-hui7,  Chiu7 tek-khak choat8-bang7.
14)	Tioh8 theng3-hau7 Ia5-ho5-hoa,  Tioh8 iong2-chong3, li2 e5 sim tioh8 kian-kou3;  Sit8-chai7 tioh8 theng3-hau7 Ia5-ho5-hoa.

[28]	Tai7-pit8 e5 si.
1)	Ia5-ho5-hoa ah, goa2 beh kiu5-kio3 Li2;  Goa2 e5 chioh8-poaN5 ah, m7-thang bo5 beh thiaN goa2.  Na7 Li2 tui3 goa2 cheng7-cheng7,  Goa2 chiu7 chhin-chhiuN7 jip8 bong7 e5 lang5 chit8-iuN7.
2)	Goa2 kiu5-kio3 Li2, ng3 Li2 e5 chi3-seng3-sou2 kiah8 chhiu2 e5 si5, kiu5 Li2 thiaN goa2 khun2-kiu5 e5 siaN.
3)	M7-thang chiong goa2 kap phaiN2-lang5, i2-kip8 chok-giat8 e5 lang5, choe3 chit8-e7 tu5--khi3.  In kap chhu3-piN kong2 ho5-peng5 e5 oe7, chong2-si7 in e5 sim kan-hiam2.
4)	Goan7 Li2 chiau3 in sou2 choe3--e5, ia7 chiau3 in sou2 kiaN5 e5 phaiN2-tai7, khoan2-thai7 in;  Goan7 Li2 chiau3 in e5 chhiu2 sou2 choe3--e5, khoan2-thai7 in;  Chiong in sou2 eng-kai tu2-tioh8-e5 po3-eng3 in.
5)	In ki3-jian5 bo5 liu5-sim ti7 Ia5-ho5-hoa sou2 kiaN5--e5,  I2-kip8 I e5 chhiu2 sou2 choe3--e5;  I chiu7 beh hui2-hoai7 in, bo5 beh kian3-lip8 in.
6)	Ia5-ho5-hoa si7 eng-kai o-lo2--e5,  In-ui7 I thiaN goa2 khun2-kiu5 e5 siaN.
7)	Ia5-ho5-hoa si7 goa2 e5 khui3-lat8, iah8 si7 goa2 e5 tin5-pai5.  Goa2 e5 sim oa2-kho3 I, goa2 chiu7 tit-tioh8 pang-chan7.  Sou2-i2 goa2 e5 sim toa7 hoaN-hi2;  Goa2 beh eng7 goa2 e5 si-koa o-lo2 I.
8)	Ia5-ho5-hoa si7 I e5 peh-siN3 e5 khui3-lat8;  Ia7 si7 I siu7 boah-iu5--e5 tit-kiu3 e5 oe7-sou2.
9)	Kiu5 Li2 chin2-kiu3 Li2 e5 peh-siN3, su3-hok Li2 e5 san2-giap8,  IuN2-chhi7 in, hu5-chhi5 in, kau3 ti7 eng2-oan2.

[29]	Tai7-pit8 e5 si.
1)	Toa7 koan5-leng5--e5 e5 kiaN2 ah, lin2 tioh8 chiong eng5-kng khui3-lat8 kui hou7 Ia5-ho5-hoa,  Kui hou7 Ia5-ho5-hoa.
2)	Tioh8 chiong Ia5-ho5-hoa e5 mia5 sou2 eng-kai tit-tioh8 e5 eng5-kng kui hou7 I.  Eng7 seng3-kiat e5 chng-thaN7 keng3-pai3 Ia5-ho5-hoa.
3)	Ia5-ho5-hoa e5 siaN ti7 chui2-bin7;  Eng5-kng e5 Siong7-te3 khi2 lui5;  Ia5-ho5-hoa ti7 choe7-choe7 chui2 e5 teng2-bin7.
4)	Ia5-ho5-hoa e5 siaN u7 toa7 khui3-lat8;  Ia5-ho5-hoa e5 siaN moa2-moa2 ui-giam5.
5)	Ia5-ho5-hoa e5 siaN phah-chih8 pek-hiuN-chhiu7;  Ia5-ho5-hoa phah-chhui3 Li7-pa-lun3 e5 pek-hiuN-chhiu7.
6)	I iah8 hou7 i tio5-thiau3 chhin-chhiuN7 gu5-a2;  Hou7 Li7-pa-lun3 kap Se-lian5 tio5-thiau3 chhin-chhiuN7 ia2-gu5 e5 kiaN2.
7)	Ia5-ho5-hoa e5 siaN hou7 he2-iam7 pun-chhe.
8)	Ia5-ho5-hoa e5 siaN tin2-tang7 khong3-ia2;  Ia5-ho5-hoa tin2-tang7 Ka-te-su e5 khong3-ia2.
9)	Ia5-ho5-hoa e5 siaN hou7 lok8-bu2 kiaN-tioh8, lai5 siN-kiaN2;  Iah8 hou7 chhiu7-na5 e5 chhiu7-hioh8 lak kng-kng;  KiN3-na7 ti7 tian7-lai7--e5 long2 kong2, Eng5-kng.
10)	Toa7-chui2 hoan3-lam7 e5 si5, Ia5-ho5-hoa che7-teh choe3 ong5,  Ia5-ho5-hoa che7-teh choe3 ong5, tit8 kau3 eng2-oan2.
11)	Ia5-ho5-hoa beh siuN2-su3 khui3-lat8 hou7 I e5 peh-siN3;  Ia5-ho5-hoa beh eng7 peng5-an su3-hok I e5 peh-siN3.

[30]	 Chit e5 si si7 hian3 kiong-tian7 e5 koa; Tai7-pit8 choe3--e5.
1)	Ia5-ho5-hoa ah, goa2 beh chun-tiong7 Li2 choe3 chi3-koaiN5, in-ui7 Li2 bat the5-poat8 goa2,  Bo5 hou7 goa2 e5 kiu5-siu5 tui3 goa2 khoa-khau2.
2)	Ia5-ho5-hoa goa2 e5 Siong7-te3 ah,  Goa2 bat kiu5-kio3 Li2, Li2 chiu7 i-ho2 goa2.
3)	Ia5-ho5-hoa ah, Li2 bat kiu3 goa2 e5 leng5-hun5 tui3 im-kan khi2--lai5.  Li2 hou7 goa2 oah8-teh, bian2-ti3 jip8 bong7.
4)	Ia5-ho5-hoa seng3 e5 peh-siN3 ah, lin2 tioh8 chhiuN3-koa o-lo2 I,  Ki3-liam7 I e5 seng3 mia5 lai5 kam2-sia7 I.
5)	In-ui7 I e5 siu7-khi3 put-ko3 bak8-nih-ku2;  I e5 un-tian2 si7 it-seng e5 ku2;  Kui-mi5 sui-jian5 u7 thi5-khau3,  Cha2-khi2 si5 chiu7 u7 hoaN-hi2.
6)	Lun7-kau3 goa2, goa2 ti7 heng-thong e5 si5 chiu7 kong2,  Goa2 eng2 boe7 io5-choah.
7)	Ia5-ho5-hoa ah, Li2 bat si-un, hou7 goa2 e5 soaN khia7-chai7 kian-kou3,  Li2 ng Li2 e5 bin7, goa2 chiu7 peh-pak.
8)	Ia5-ho5-hoa ah, goa2 kiu5-kio3 Li2;  Goa2 tui3 Ia5-ho5-hoa kiu5 un, kong2,
9)	Goa2 lau5-huih, goa2 jip8 bong7, u7 siaN2 li7-ek?  Tin5-ai kiam2 oe7 o-lo2 Li2?  kiam2 oe7 po3-iong5 Li2 e5 chin-sit8 mah?
10)	Ia5-ho5-hoa ah, kiu5 Li2 thiaN goa2, lin5-bin2 goa2;  Ia5-ho5-hoa ah, kiu5 Li2 pang-chan7 goa2.
11)	Li2 i2-keng chiong goa2 e5 thi5-khau3 pian3-choe3 thiau3-bu2;  Li2 chiong goa2 e5 moa5-saN thng3--khi3, eng7 hoaN-hi2 ka7 goa2 ha5;
12)	Thang hou7 goa2 e5 sim-sin5 chhiuN3-koa, o-lo2 Li2, iah8 bo5 cheng7-cheng7. Ia5-ho5-hoa goa2 e5 Siong7-te3 ah, goa2 beh kam2-sia7 Li2, kau3 eng2-oan2.

[31]	Tai7-pit8 e5 si; kau hou7 Gak8-koaN.
1)	Ia5-ho5-hoa ah, goa2 oa2-kho3 Li2, kiu5 Li2 hou7 goa2 eng2-eng2 bo5 kian3-siau3;  Chiau3 Li2 e5 kong-gi7 chin2-kiu3 goa2.
2)	Kiu5 Li2 aN3 hi7-khang thiaN goa2, kin2-kin2 lai5 kiu3 goa2;  Choe3 goa2 kian-kou3 e5 chioh8-poaN5, choe3 chin2-kiu3 goa2 e5 oe7-sou2.
3)	In-ui7 Li2 si7 goa2 e5 soaN-giam5, goa2 e5 soaN-che7.  Sou2-i2 kiu5 Li2 in-ui7 Li2 e5 mia5 lai5 in2-chhoa7 goa2, chi2-tiam2 goa2.
4)	Lang5 am3-chiN7 tiuN lo5-bang7 beh bang7 goa2, kiu5 Li2 kiu3 goa2 thoat-li7;  In-ui7 Li2 si7 goa2 e5 oe7-sou2.
5)	Goa2 chiong goa2 e5 leng5-hun5 kau ti7 Li2 e5 chhiu2;  Ia5-ho5-hoa chin-sit8 e5 Siong7-te3 ah, Li2 u7 kiu3-siok8 goa2.
6)	Goa2 oan3-hun7 hiah e5 sin3-hong7 hu-ke2 e5 lang5;  Tok8-tok8 goa2 oa2-kho3 Ia5-ho5-hoa.
7)	Goa2 in-ui7 Li2 e5 chu5-ai3 beh hoaN-hi2 khoai3-lok8;  In-ui7 Li2 u7 khoaN3-kiN3 goa2 e5 kan-khou2,  Chai goa2 sim-sin5 e5 kan-lan5.
8)	Li2 be7-bat chiong goa2 kau ti7 tui3-tek8 e5 chhiu2;  Li2 hou7 goa2 e5 kha khia7 ti7 khui-khoah e5 sou2-chai7.
9)	Ia5-ho5-hoa ah, goa2 ti7 hoan7-lan7 tiong, kiu5 Li2 lin5-bin2 goa2;  Goa2 e5 bak8-chiu in-ui7 iu-bun7 phah-phaiN2,  goa2 e5 sim-sin5, goa2 e5 sin-the2, iah8 si7 an2-ni.
10)	Goa2 e5 siN3-mia7 in-ui7 iu-khou2 lai5 siau-bo5;  Goa2 e5 ni5-he3 ui7-tioh8 thou2-khui3 iah8 an2-ni;  Goa2 e5 khui3-lat8 in-ui7 goa2 e5 choe7-ok lai5 soe-lam2;  Goa2 e5 kut-thau5 iah8 kou-ta5.
11)	Goa2 in-ui7 goa2 it-chhe3 e5 tui3-tek8 chiaN5-choe3 leng5-jiok8;  Ti7 goa2 e5 chhu3-piN-tau koh-khah siong-tiong7; hiah e5 bat goa2 e5 lang5 long2 kiaN goa2;  Ti7 goa7-bin7 khoaN3-kiN3 goa2 e5 lang5 chau2-siam2 li7-khui goa2.
12)	Goa2 chhin-chhiuN7 si2-lang5 hou7 lang5 boe7 ki3-tit, bo5 lang5 siau3-liam7;  Goa2 chhin-chhiuN7 phoa3-chhui3 e5 khi2-ku7.
13)	In-ui7 goa2 thiaN-kiN3 choe7-choe7 lang5 e5 hui2-pong3,  Si3-ui5 long2 si7 kiaN-hiaN5;  In saN-kap chham-siong5 kong-kek goa2 e5 si5,  Chiu7 ke3-bou5 beh hai7 goa2 e5 siN3-mia7.
14)	Ia5-ho5-hoa ah, goa2 iu5-goan5 oa2-kho3 Li2;  Goa2 kong2, Li2 si7 goa2 e5 Siong7-te3.
15)	Goa2 e5 cho-gu7 ti7 Li2 e5 chhiu2;  Kiu5 Li2 kiu3 goa2 thoat-li7 goa2 e5 tui3-tek8 e5 chhiu2, i2-kip8 khun2-pek goa2 e5 lang5.
16)	Kiu5 Li2 hou7 Li2 e5 bin7 chio3-kng Li2 e5 lou5-pok8;  Chiau3 Li2 e5 chu5-ai3 chin2-kiu3 goa2.
17)	Ia5-ho5-hoa ah, kiu5 Li2 hou7 goa2 bo5 kian3-siau3; in-ui7 goa2 u7 kiu5-kio3 Li2.  Kiu5 Li2 hou7 phaiN2-lang5 kian3-siau3, hou7 in ti7 im-kan cheng7 chauh-chauh.
18)	Goan7 Li2 hou7 hiah e5 peh8-chhat8 e5 chhui3 pian3 e2-kau2;  Chiu7-si7 kiau-ngou7 khoaN3-khin, lam7-sam2 bu2-ban7 gi7-lang5--e5.
19)	Keng3-ui3 Li2 e5 lang5, Li2 ui7-tioh8 in sou2 chek-chu7 e5 un-hui7,  Ui7-tioh8 oa2-kho3 Li2 e5 lang5, ti7 se3-kan-lang5 e5 bin7-cheng5, sou2 si-heng5 e5 un-hui7, chaiN2-iuN7 hiah toa7!
20)	Li2 beh chiong in khng3 ti7 Li2 e5 bin7-cheng5 un2-bat8 e5 sou2-chai7; bian2-ti3 tu2-tioh8 lang5 e5 ke3-bou5;  Li2 beh am3-chiN7 po2-siu2 in ti7 tiuN3-ui5-lai7, bian2 siu7 chhui3-chih8 e5 cheng-pian7.
21)	Ia5-ho5-hoa si7 eng-kai o-lo2--e5,  In-ui7 I ti7 kian-kou3 e5 siaN5 tui3 goa2 si-chhut I ki5-biau7 e5 chu5-ai3.
22)	Lun7-kau3 goa2, goa2 bat tioh8-kip kong2, Tui3 Li2 e5 bak8-chiu-cheng5, goa2 siu7 keh-tng7;  Chong2-si7 goa2 kiu5-kio3 Li2 e5 si5, Li2 iu5-goan5 thiaN goa2 khun2-kiu5 e5 siaN.
23)	Ia5-ho5-hoa seng3 e5 peh-siN3 ah, lin2 long2 tioh8 thiaN3 I;  Ia5-ho5-hoa po2-siu2 seng5-sit8 e5 lang5,  Tang7-tang7 po3-eng3 kiaN5 kiau-ngou7 e5 lang5.
24)	KiN3-na7 ng3-bang7 Ia5-ho5-hoa e5 lang5,  Lin2 tioh8 chong3-taN2, lin2 e5 sim tioh8 kian-kou3.

[32]	Tai7-pit8 e5 ka3-si7 e5 si.
1)	Ke3-sit tit-tioh8 sia3-bian2, choe7-koa3 tit-tioh8 jia-kham3--e5, che lang5 u7 hok-khi3.
2)	Ia5-ho5-hoa bo5 sng3 i choe3 u7 choe7,  I e5 sim bo5 kan-cha3--e5, che lang5 u7 hok-khi3.
3)	Goa2 cheng7-cheng7 e5 si5, goa2 e5 kut-thau5 kou-ta5;  In-ui7 goa2 thong-jit8 toa7-siaN hau2.
4)	In-ui7 mi5-jit8 Li2 e5 chhiu2 tang7-tang7 chhih8 goa2;  Goa2 e5 cheng-ek8 piN3 chhin-chhiuN7 he7-thiN e5 ta-so3. [Se3-lah8
5)	Goa2 tui3 Li2 pai5-liat8 goa2 e5 choe7-koa3, bo5 un2-moa5 goa2 e5 choe7-ok;  Goa2 kong2, Goa2 beh tui3 Ia5-ho5-hoa seng5-jin7 goa2 e5 ke3-sit;  Li2 chiu7 sia3-bian2 goa2 hoan7-hoat e5 choe7. [Se3-lah8
6)	In-ui7 an2-ni, kiN3-na7 khian5-seng5 e5 lang5, ti7 thang chhe7--tioh8 Li2 e5 si5, tioh8 ki5-to2 Li2.  Toa7-chui2 hoan3-lam7 e5 si5, tek-khak boe7 kau3 i hia.
7)	Li2 si7 goa2 siam2-bih e5 sou2-chai7;  Li2 beh pi3-iu7 goa2 thoat-li7 kan-khou2;  Li2 beh eng7 tit-kiu3 e5 koa si3-bin7 ui5 goa2. [Se3-lah8
8)	Goa2 beh ka3-si7 li2, chi2-si7 li2 eng-kai kiaN5 e5 lou7;  Goa2 beh chu3-bak8 khoaN3 li2, lai5 khoan3-kai3 li2.
9)	M7-thang chhin-chhiuN7 be2, lo5, in bo5 ti3-sek;  Tioh8 eng7 be2-ka-kiuN be2-lek8-soh iok-sok--in,  Na7 bo5, in chiu7 m7 oa2-kun7 li2.
10)	PhaiN2-lang5 siu7 choe7-choe7 khou2-lan7;  tok8-tok8 oa2-kho3 Ia5-ho5-hoa e5 lang5 beh u7 chu5-ai3 si3-bin7 ui5 i.
11)	Lin2 gi7-lang5 ah, tioh8 in-ui7 Ia5-ho5-hoa lai5 hoaN-hi2 khoai3-lok8;  Sim cheng3-tit8 e5 lang5 ah, lin2 tioh8 chhut hoaN-hi2 e5 siaN.

[33]	Lin2 gi7-lang5 ah, tioh8 in-ui7 Ia5-ho5-hoa lai5 hoaN-hi2;  Cheng3-tit8 e5 lang5 e5 o-lo2 si7 hap8-gi5.
2)	Lin2 tioh8 toaN5-khim5 kam2-sia7 Ia5-ho5-hoa;  Eng7 chap8-tiau5 hian5 e5 sek o-lo2 I.
3)	Tioh8 tui3 I chhiuN3 sin e5 koa,  ToaN5 kau3 chin ho2, siaN-im hiang2-liang7.
4)	In-ui7 Ia5-ho5-hoa e5 gian5-gu2 cheng3-tit8;  Hoan7 I sou2 choe3--e5, it-chin7 si7 seng5-sit8.
5)	I hoaN-hi2 gi7-li2 kap kong-peng5;  Ia5-ho5-hoa e5 chu5-ai3 moa2-moa2 ti7 toe7-chiuN7.
6)	Chiah e5 thiN tui3 Ia5-ho5-hoa e5 oe7 lai5 cho7,  ThiN--nih e5 ban7-lui7 tui3 I e5 chhui3 e5 khi3 lai5 chiaN5.
7)	I chu7-chip8 hai2-chui2 chhin-chhiuN7 kui-tui,  Siu-khng3 chhim-ian ti7 khou3-pang5.
8)	Choan5-toe7 tioh8 keng3-ui3 Ia5-ho5-hoa;  Hoan7-na7 khia7-khi2 ti7 se3-chiuN7--e5, long2 tioh8 kiaN I.
9)	In-ui7 I kong2-chhut chiu7 u7;  I beng7-leng7 chiu7 khia7-chai7.
10)	Ia5-ho5-hoa hou7 liat8-pang e5 ke3-ek8 kui ti7 khang-khang;  Hou7 cheng3 peh-siN3 sou2 siuN7--e5, bo5 kong-hau7.
11)	Ia5-ho5-hoa e5 ke3-ek8 eng2-oan2 khia7-chai7,  I e5 sim sou2 siuN7--e5 kau3 ban7 se3-tai7.
12)	Jin7 Ia5-ho5-hoa choe3 i e5 Siong7-te3--e5, hit kok u7 hok-khi3;  I keng2-soan2 choe3 I e5 san2-giap8--e5, hit e5 peh-siN3 u7 hok-khi3.
13)	Ia5-ho5-hoa tui3 thiN teh khoaN3;  I kam3-chhat long2-chong2 e5 se3-kan lang5.
14)	I tui3 I khia7-khi2 e5 sou2-chai7 ng3 goa7-bin7,  KhoaN3 toe7-chiuN7 it-chhe3 khia7-khi2 e5 peh-siN3.
15)	I si7 cho7-chiaN5 in cheng3-lang5 e5 sim--e5,  Liu5-sim ti7 in it-chhe3 e5 sou2-choe3--e5.
16)	Kun-ong5 boe7-oe7 in-ui7 peng choe7 tit-tioh8 kiu3;  Beng2-lang5 boe7-oe7 in-ui7 khui3-lat8 toa7 tit-tioh8 kiu3-chhut.
17)	Oa2-kho3 be2 tit-tioh8 kiu3, si7 bo5 chhai2-kang;  Boe7-oe7 eng7 i e5 toa7 lat8 lai5 kiu3 lang5.
18)	Ia5-ho5-hoa e5 bak8-chiu khoaN3 keng3-ui3 I e5 lang5,  KhoaN3 ng3-bang7 I e5 chu5-ai3 e5 lang5;
19)	Beh kiu3 in e5 siN3-mia7 thoat-li7 si2-bo5,  Po2-chun5 in e5 oah8-mia7 ti7 ki-hng e5 si5.
20)	Goan2 e5 sim-sin5 peng5-sou3 theng3-hau7 Ia5-ho5-hoa;  I si7 choe3 goan2 e5 pang-chan7, choe3 goan2 e5 tin5-pai5.
21)	Goan2 e5 sim beh oa2-kho3 I lai5 hoaN-hi2,  In-ui7 goan2 peng5-sou3 oa2-kho3 I e5 seng3-mia5.
22)	Ia5-ho5-hoa ah, goan7 Li2 e5 chu5-ai3 lim5-kau3 goan2,  Chiau3 goan2 sou2 ng3-bang7 Li2 e5.

[34]	Tai7-pit8 e5 si; chiu7-si7 i ti7 A-pi3-bi2-lek8 e5 bin7-cheng5 ke2 hong-tian, siu7 koaN2--chhut-khi3 e5 si5 sou2 choe3--e5.
1)	Goa2 beh si5-si5 o-lo2 Ia5-ho5-hoa;  O-lo2 I e5 oe7 beh siong5-siong5 ti7 goa2 e5 chhui3.
2)	Goa2 e5 sim-sin5 beh in-ui7 Ia5-ho5-hoa lai5 khoa-khau2;  Khiam-pi e5 lang5 thiaN-kiN3, iah8 beh hoaN-hi2.
3)	Lin2 kap goa2 tioh8 o-lo2 Ia5-ho5-hoa choe3 toa7,  SaN-kap chun I e5 mia5 choe3 koaiN5.
4)	Goa2 bat kiu5 Ia5-ho5-hoa, I chiu7 in3 goa2;  Kiu3 goa2 thoat-li7 goa2 it-chhe3 thang kiaN e5 su7.
5)	In kiah8-thau5 khoaN3 I, chiu7 tit-tioh8 kng-beng5;  In e5 bin7 eng2 boe7 kian3-siau3.
6)	Chit e5 khun3-khou2 e5 lang5 kiu5-kio3, Ia5-ho5-hoa thiaN-kiN3;  Kiu3 i thoat-li7 i it-chhe3 e5 hoan7-lan7.
7)	Ia5-ho5-hoa e5 su3-chia2 ti7 keng3-ui3 I e5 lang5 e5 si3-ui5 chat-iaN5,  Lai5 chin2-kiu3 in.
8)	Lin2 tioh8 chhi3-khoaN3, chiu7 chai Ia5-ho5-hoa si7 ho2;  Oa2-kho3 I e5 lang5 u7 hok-khi3.
9)	Ia5-ho5-hoa seng3 e5 peh-siN3 ah, lin2 tioh8 keng3-ui3 I;  In-ui7 keng3-ui3 I e5 lang5 bo5 khiam3-kheh chit8-hang7.
10)	Sai-a2-thun5 u7 khiam3-kheh, u7 iau;  Tok8-tok8 chhe7 Ia5-ho5-hoa e5 lang5 bo5 khiam3 sim2-mih8 hang7 e5 ho2.
11)	Soe3-kiaN2 ah, lin2 tioh8 lai5 thiaN goa2,  Goa2 beh chiong keng3-ui3 Ia5-ho5-hoa e5 to7-li2 ka3-si7 lin2.
12)	Sim2-mih8 lang5 ai3 oah8-mia7,  Him-bou7 he3-siu7, beh tit-tioh8 hok-khi3?
13)	Chiu7 tioh8 kim3 li2 e5 chih8 bo5 kong2 phaiN2-oe7;  Li2 e5 chhui3-tun5 bo5 kong2 kan-cha3 e5 oe7.
14)	Tioh8 li7-khui phaiN2, kiaN5 ho2;  Chhe7 ho5-peng5, lai5 tui-jip--i.
15)	Ia5-ho5-hoa e5 bak8-chiu khoaN3 gi7-lang5;  I e5 hi7-khang thiaN in e5 ki5-to2.
16)	Ia5-ho5-hoa e5 bin7 ng3 kiaN5-phaiN2 e5 lang5,  Beh tui3 se3-kan tu5-biat8 in e5 mia5-ji7.
17)	Gi7-lang5 kiu5-kio3, Ia5-ho5-hoa thiaN-kiN3,  Chiu7 kiu3 in thoat-li7 it-chhe3 e5 hoan7-lan7.
18)	Ia5-ho5-hoa oa2-kun7 siong-sim e5 lang5,  Chin2-kiu3 leng5-seng3 thong3-hoe2 e5 lang5.
19)	Gi7-lang5 u7 choe7-choe7 khou2-lan7,  Chong2-si7 Ia5-ho5-hoa kiu3 i long2 thoat-li7.
20)	Po2-choan5 i long2-chong2 e5 kut;  Chit8-ki iah8 bo5 phah-chih8.
21)	Choe7-ok beh hai7-si2 phaiN2-lang5;  Oan3-hun7 gi7-lang5--e5 beh siu7 teng7-choe7.
22)	Ia5-ho5-hoa kiu3-siok8 I e5 lou5-pok8 e5 sin5-hun5;  Hoan7-na7 oa2-kho3 I--e5, bo5 chit8-e5 siu7 teng7-choe7.

[35]	Tai7-pit8 e5 si.
1)	Ia5-ho5-hoa ah, kap goa2 saN-chiN-e5, kiu5 Li2 kap in saN-chiN;  Kap goa2 kau-chian3--e5, kiu5 Li2 kap in kau-chian3.
2)	Theh8 toa7-soe3 e5 tin5-pai5,  Khi2-lai5 pang-chan7 goa2.
3)	Thiu-chhut chhiuN, chou2-chi2 hiah e5 tui-koaN2 goa2--e5;  Tui3 goa2 e5 sin5-hun5 kong2, Goa2 si7 chin2-kiu3 li2--e5.
4)	Goan7 hiah e5 siau3-siuN7 goa2 e5 siN3-mia7 e5 lang5 siu7 kian3-siau3 leng5-jiok8;  Goan7 hiah e5 ke3-bou5 hai7 goa2 e5 lang5 oat8-to3-tng2 lau3-khui3.
5)	Goan7 in chhin-chhiuN7 hong chhe e5 chhou-khng;  U7 Ia5-ho5-hoa e5 su3-chia2 teh koaN2 in.
6)	Goan7 in e5 lou7 am3 koh kut8,  U7 Ia5-ho5-hoa e5 su3-chia2 teh koaN2 in.
7)	In-ui7 in bo5 in-toaN ui7 goa2 am3-siat lo5-bang7 ti7 khiN-lai7,  Bo5 in-toaN kut8 ham7-khiN beh hai7 goa2 e5 siN3-mia7.
8)	Goan7 ti7 i bo5 phah-sng3 e5 si5, chai-e7 kau3 i e5 sin-chiuN7;  Goan7 i am3-siat e5 lo5-bang7 tiN5-tioh8 i ka-ki7;  Goan7 i poah8-loh8 hi2 lai7-bin7, siu7 hai7.
9)	Chiu7 goa2 e5 sim beh ti7 Ia5-ho5-hoa lai5 khoai3-lok8;  Ti7 I e5 kiu3-un lai5 hoaN-hi2.
10)	Goa2 e5 kut-thau5 long2 beh kong2,  Ia5-ho5-hoa ah, chi7-chui7 oe7 chhin-chhiuN7 Li2?  Li2 chin2-kiu3 khun3-khou2 e5 lang5, thoat-li7 hiah e5 pi2 i khah-kiong5--e5;  Chin2-kiu3 khun3-khou2 kap song3-hiong e5 lang5 thoat-li7 hiah e5 chhiuN2-toat8 i--e5.
11)	Hiong-ok e5 kan-cheng3--e5 khi2-lai5;  Goa2 sou2 m7-chai e5 su7, in chha5-mng7 goa2.
12)	In tui3-ti7 goa2 eng7 phaiN2 po3 ho2:  Hou7 goa2 e5 sin5-hun5 kou-toaN.
13)	Lun7-kau3 goa2, tng in phoa3-piN7 e5 si5, goa2 chiu7 chheng7 moa5-saN,  Eng7 kim3-chiah8 khek-khou2 goa2 e5 sim-sin5;  Goa2 sou2 kiu5--e5, long2 kui ti7 ka-ki7 e5 sim-hoai5.
14)	Goa2 an2-ni kiaN5, chhin-chhiuN7 i si7 goa2 e5 peng5-iu2, goa2 e5 hiaN-ti7;  Goa2 khut-loh8 seng-khu pi-ai, chhin-chhiuN7 lang5 ui7-tioh8 lau7-bu2 ai-siong.
15)	Goa2 tu2-tioh8 hoan7-lan7, in chiu7 hoaN-hi2, saN-kap chu7-chip8;  Goa2 sou2 m7 saN-bat e5 ha7-teng2-lang5 chu7-chip8 kong-kek goa2;  In khiu2-lak8 goa2 bo5 soah.
16)	In chhin-chhiuN7 hi3-hiauh, pian2-chiah8 e5 bo5 he7-loh8 lang5,  Tui3 goa2 ka7 chhui3-khi2-kun.
17)	Chu2 ah, Li2 tiaN7-tiaN7 teh khoaN3, beh kau3 joa7-ku2?  Kiu5 Li2 kiu3 goa2 e5 sin5-hun5 thoat-li7 in e5 chan5-hai7,  Kiu3 goa2 e5 siN3-mia7 thoat-li7 beng2 e5 sai-a2-thun5.
18)	Goa2 ti7 toa7 chu7-hoe7 e5 tiong-kan beh kam2-sia7 Li2;  Ti7 cheng3 peh-siN3 e5 tiong-kan beh o-lo2 Li2.
19)	Kiu5 Li2 boh8-tit iong5-un2 hiah e5 bo5 li2-iu5 tui3-tek8 goa2-e5, tui3 goa2 khoa-khau2;  Boh8-tit iong5-un2 hiah e5 bo5 in-toaN oan3-hun7 goa2-e5 gin5--goa2.
20)	In-ui7 in bo5 kong2 ho5-peng5 e5 oe7;  Chiu7-si7 ke3-bou5 khui2-khiat e5 oe7; hai7 toe7-chiuN7 an-hun7 e5 lang5.
21)	In toa7-toa7 khui-chhui3 kong-kek goa2;  Kong2, Houh--chai7!  Houh--chai7!  Goan2 e5 bak8-chiu i2-keng khoaN3-kiN3 lah.
22)	Ia5-ho5-hoa ah, Li2 i2-keng khoaN3-kiN3; kiu5 Li2 m7-thang cheng7-cheng7;  Chu2 ah, m7-thang li7-khui goa2.
23)	Goa2 e5 Siong7-te3, goa2 e5 Chu2 ah, kiu5 Li2 cheng-sin5, khi2--lai5;  PhoaN3-koat goa2 e5 su7, pan7-li2 goa2 e5 an3.
24)	Ia5-ho5-hoa goa2 e5 Siong7-te3 ah, kiu5 Li2 chiau3 Li2 e5 kong-gi7 phoaN3-toan3 goa2;  Boh8-tit iong5-un2 in tui3 goa2 khoa-khau2.
25)	Boh8-tit iong5-un2 in sim-lai7 kong2,  Houh--chai7, chiau3 goan2 e5 sim-goan7 lah;  Boh8-tit iong5-un2 in kong2, Goan2 i2-keng ka7 i thun--loh8-khi3 lah.
26)	Goan7 hiah e5 hoaN-hi2 goa2 tu2-tioh8 hoan7-lan7--e5, long2 kian3-siau3 lau3-khui3;  Goan7 hiah e5 tui3 goa2 ka-ki7 chun-toa7--e5, siu7 kian3-siau3 lak-lian2.
27)	Goan7 hiah e5 ai3 goa2 tit-tioh8 sin-oan e5 lang5, chhut hoaN-hi2 e5 siaN khoai3-lok8;  Goan7 in siong5-siong5 kong2, Tioh8 chun Ia5-ho5-hoa choe3 toa7.  In-ui7 I hoaN-hi2 I e5 lou5-pok8 peng5-an.
28)	Goa2 e5 chih8 beh kong2-khi2 Li2 e5 gi7,  Thong-jit8 o-lo2 Li2.

[36]	Ia5-ho5-hoa e5 lou5-pok8 Tai7-pit8 e5 si, kau-hou7 Gak-koaN.
1)	PhaiN2-lang5 e5 choe7-koa3, u7 oe7 ti7 goa2 e5 sim kong2,  I e5 bak8-chiu-tiong bo5 kiaN Siong7-te3.
2)	In-ui7 ti7 i e5 bak8-chiu-lai7 i ka-ki7 thiam2-mi7,  Phah-sng3 i e5 choe7-ok eng2 boe7 lou7-hian7, boe7 siu7 oan3-hun7.
3)	I chhui3-lai7 e5 oe7, long2 si7 choe7-ok kap kan-cha3;  I kap ti3-hui7 ho2 e5 sou2-kiaN5 i2-keng toan7-choat8.
4)	I ti7 bin5-chhng5 tou5-bou5 choe7-ok,  I tiaN7-tioh8 i3-su3 khia7 ti7 m7-ho2 e5 lou7;  I bo5 oan3-hun7 phaiN2-tai7.
5)	Ia5-ho5-hoa ah, Li2 e5 chu5-ai3 si7 ti7 thiN--nih;  Li2 e5 sin3-sit8 kau3 ti7 kiong-chhong.
6)	Li2 e5 gi7 chhin-chhiuN7 kek8-koaiN5 e5 soaN;  Li2 e5 phoaN3-toan3 si7 chhin-chhiuN7 chhim-ian.  Ia5-ho5-hoa ah, lang5 kap cheng-siN, Li2 long2 po2-hou7 in.
7)	Siong7-te3 ah, Li2 e5 chu5-ai3 chaiN2-iuN7 hiah po2-poe3 ah!  Se3-kan-lang5 bih ti7 Li2 sit8-kou2 e5 ti3-im3-e7.
8)	In beh in-ui7 Li2 e5 chhu3 e5 ho2-mih8, tit-tioh8 pa2-chiok;  Li2 iah8 beh hou7 in lim Li2 khoai3-lok8 e5 ho5-chui2.
9)	In-ui7 oah8-mia7 e5 goan5-thau5, chai7 ti7 Li2 hia;  Ti7 Li2 e5 kng, goan2 beh khoaN3-kiN3 kng.
10)	Goan7 Li2 siong5-siong5 si chu5-ai3 hou7 bat Li2 e5 lang5;  Siong5-siong5 eng7 Li2 e5 kong-gi7 si hou7 sim-lai7 cheng3-tit8 e5 lang5.
11)	M7-thang iong5-un2 kiau-ngou7 e5 lang5 e5 kha thun2-tah8 goa2,  M7-thang iong5-un2 hiong-ok e5 lang5 e5 chhiu2 koaN2-tiok8 goa2.
12)	Ti7-hia choe3 phaiN2 e5 lang5 i2-keng to2--loh8-khi3;  I siu7 chhia-to2, boe7-oe7 koh khi2-lai5.

[37]	Tai7-pit8 e5 si.
1)	M7-thang in-ui7 choe3 phaiN2 e5 lang5, sim-lai7 put-peng5;  Iah8 m7-thang oan3-tou3 kiaN5 put-gi7 e5 lang5.
2)	In-ui7 in chhin-chhiuN7 chhau2 khoai3-khoai3 koah;  Koh chhin-chhiuN7 chhiN-chhui3 e5 chhai3 lau2--khi3.
3)	Tioh8 oa2-kho3 Ia5-ho5-hoa lai5 kiaN5 ho2,  Tiam3 ti7 chit e5 thou2-toe7, eng7 seng5-sit8 choe3 bi2-niu5.
4)	Tioh8 liah8 Ia5-ho5-hoa choe3 hoaN-hi2,  I beh chiong li2 e5 sim sou2 kiu5--e5 hou7 li2.
5)	Tioh8 chiong li2 e5 tai7-chi3 kau-tai3 Ia5-ho5-hoa;  Koh oa2-kho3 I, I beh hou7 i chiaN5.
6)	I beh hou7 li2 e5 gi7 hoat-chhut chhin-chhiuN7 kng;  Li2 e5 phoaN3-toan3, chhin-chhiuN7 tiong-tau3 e5 kng.
7)	Tioh8 cheng7-cheng7 ti7 Ia5-ho5-hoa e5 bin7-cheng5, khoan-sim theng3-hau7 I;  M7-thang in-ui7 hit-ho7 su7-su7 heng-thong-e5,  Kap hit-ho7 phaiN2 ke3-bou5 tit-tioh8 chiaN5--e5, lai5 put-peng5.
8)	Tioh8 soah siu7-khi3, li7-khui toa7 siu7-khi3;  M7-thang put-peng5, kiaN-liau2 oe7 choe3 phaiN2.
9)	In-ui7 kiaN5-phaiN2 e5 lang5 beh siu7 chau5-biat8;  Tok8-tok8 theng3-hau7 Ia5-ho5-hoa e5 lang5, in beh seng5-chiap thou2-toe7.
10)	In-ui7 koh tiap-a2-ku2, phaiN2-lang5 beh bo5--khi3;  Li2 na7 siong5-se3 chha5 i e5 sou2-chai7, i iah8 bo5--khi3;
11)	Tok8-tok8 khiam-pi e5 lang5 beh seng5-chiap thou2-toe7;  In-ui7 peng5-an hong-seng7 toa7-tim5 hoaN-hi2.
12)	PhaiN2-lang5 siat ke3-bou5 beh hai7 gi7-lang5,  Koh ng3 i ka7 chhui3-khi2-kun.
13)	Chu2 beh chhio3 i,  In-ui7 khoaN3-kiN3 i e5 jit8-chi2 beh kau3.
14)	PhaiN2-lang5 puih8-to khui-keng, beh taN2-to2 khun3-khou2 song3-hiong e5 lang5;  Beh thai5-si2 kiaN5-choe3 cheng3-tit8 e5 lang5.
15)	In e5 to beh chhi3-jip8 ka-ki7 e5 sim,  In e5 keng beh siu7 at-chih8.
16)	Gi7-lang5 sou2-u7-e5 chio2-chio2,  IaN5-ke3 choe7-choe7 phaiN2-lang5 e5 pu3-u7.
17)	In-ui7 phaiN2-lang5 e5 chhiu2 beh siu7 at-chih8;  Tok8-tok8 Ia5-ho5-hoa hu5-chhi5 gi7 e5 lang5.
18)	Ia5-ho5-hoa chai oan5-choan5 e5 lang5 e5 si5-jit8;  In e5 san2-giap8 beh eng2-oan2 ti7-teh.
19)	In ti7 hoan7-lan7 e5 si5 put-ti3 kian3-siau3;  Ti7 ki-hng e5 jit8 beh tit-tioh8 pa2-chiok.
20)	Chong2-si7 phaiN2-lang5 beh biat8-bo5,  Ia5-ho5-hoa e5 tui3-tek8 beh chhin-chhiuN7 chhau2-pou e5 bou7-seng7;  In beh siau-bo5 chhin-chhiuN7 he2-hun e5 siau-bo5.
21)	PhaiN2-lang5 ka7 lang5 chioh, ia7 bo5 heng5;  Na7-si7 gi7-lang5 kiaN5 lin5-bin2, sia2-si3 lang5.
22)	Ia5-ho5-hoa su3-hok e5 lang5, in beh seng5-chiap thou2-toe7;  Hou7 I chiu3-chou2 e5 lang5 beh siu7 biat8-bo5.
23)	Gi7-lang5 e5 kha-pou7 si7 Ia5-ho5-hoa sou2 an-ti3;  Koh I hoaN-hi2 i e5 lou7.
24)	I sui-bong2 poah8-to2, iah8 bo5 kau3 kui-sin siak--loh8-khi3;  In-ui7 Ia5-ho5-hoa eng7 I e5 chhiu2 hu5 i.
25)	Goa2 cheng5 siau3-lian5, taN ni5 lau7;  Chong2-si7 be7-bat khoaN3-kiN3 gi7-lang5 siu7 pang3-sak,  Iah8 i e5 hou7-e3 choe3 khit-chiah8.
26)	I thong-jit8 lin5-bin2 lang5, chioh lang5,  I e5 hou7-e3 tit-tioh8 hok-khi3.
27)	Li2 tioh8 li7-khui phaiN2, kiaN5 ho2,  Chiah thang eng2-oan2 khia7-khi2.
28)	In-ui7 Ia5-ho5-hoa hoaN-hi2 kong-peng5,  Bo5 pang3-sak I seng3 e5 peh-siN3;  In eng2-oan2 siu7 po2-hou7,  Tok8-tok8 phaiN2-lang5 e5 hou7-e3 beh siu7 chau5-biat8.
29)	Gi7-lang5 beh seng5-chiap thou2-toe7,  Eng2-oan2 tiam3 ti7-hia.
30)	Gi7-lang5 e5 chhui3 kong2 ti3-hui7,  I e5 chih8 tam5-lun7 kong-peng5.
31)	I e5 Siong7-te3 e5 lut8-hoat ti7 i e5 sim-lai7;  I e5 kha long2 boe7 tah8-thut8.
32)	PhaiN2-lang5 thau-khoaN3 gi7-lang5,  Siau3-siuN7 thai5--i.
33)	Ia5-ho5-hoa bo5 pang3-sak i ti7 phaiN2 lang5 e5 chhiu2;  Tng sim2-phoaN3 e5 si5, iah8 bo5 teng7 i e5 choe7.
34)	Li2 tioh8 theng3-hau7 Ia5-ho5-hoa chun-siu2 I e5 to7-lou7;  I chiu7 ko-seng li2, hou7 li2 seng5-chiap thou2-toe7;  PhaiN2-lang5 siu7 chau5-biat8 e5 si5, li2 beh khoaN3-kiN3.
35)	Goa2 bat khoaN3-kiN3 phaiN2-lang5 u7 toa7 se3-lek8,  Koh hoat-tat8 chhin-chhiuN7 am7 e5 chhiu7 ti7 i e5 pun2 thou2-toe7.
36)	U7 lang5 tui3 hia keng-ke3, khoaN3 ah, i bo5--khi3 lah;  Goa2 iah8 chhe7 i, chhe7 boe7 tioh8.
37)	Li2 tioh8 siong5-se3 khoaN3 hit e5 oan5-choan5 e5 lang5, khoaN3 hit e5 cheng3-tit8 e5 lang5,  In-ui7 ho5-peng5 e5 lang5 u7 ho2 e5 kiat-kiok8.
38)	Lun7-kau3 hoan7-hoat e5 lang5, beh choe3-chit8-e7 biat8-bo5;  PhaiN2-lang5 e5 kiat-kiok8 beh siu7 chau5-biat8.
39)	Chong2-si7 gi7-lang5 tit-tioh8 kiu3, si7 tui3 Ia5-ho5-hoa;  Tng hoan7-lan7 e5 si5, I choe3 in e5 iaN5-che7.
40)	Ia5-ho5-hoa pang-chan7 in, chin2-kiu3 in;  I chin2-kiu3 in thoat-li7 phaiN2-lang5, lai5 khan-kiu3 in;  In-ui7 in oa2-kho3 I.

[38]	Tai7-pit8 e5 ki3-liam7 si.
1)	Ia5-ho5-hoa ah, kiu5 Li2 m7-thang ti7 siu7-khi3-tiong chek-pi7 goa2;  M7-thang ti7 toa7 siu7-khi3-tiong keng2-kai3 goa2.
2)	In-ui7 Li2 e5 chiN3 sia7 goa2 e5 seng-khu,  Li2 e5 chhiu2 tang7-tang7 chhih8 goa2.
3)	In-ui7 Li2 e5 siu7-khi3, goa2 e5 bah bo5 chit8-ui7 oan5-choan5;  In-ui7 goa2 e5 choe7-koa3, goa2 e5 kut iah8 bo5 peng5-an.
4)	Goa2 e5 choe7-ok poaN5-ke3 goa2 e5 thau5-khak,  Chhin-chhiuN7 tang7-taN3 hou7 goa2 taN-boe7-khi2.
5)	In-ui7 goa2 e5 gu5-gong7,  Goa2 e5 siong noa7, koh chhau3.
6)	Goa2 thang3-thiaN3 koh khiau-ku,  Thong-jit8 ai-siong.
7)	In-ui7 goa2 moa2-io si7 he2;  Goa2 e5 bah bo5 chit8-ui7 oan5-choan5.
8)	Goa2 siu7 phah-siong, chin bo5 lat8;  In-ui7 goa2 e5 sim put-an, chiu7 toa7 ai-chhan.
9)	Chu2 ah, goa2 e5 sim-goan7 long2 ti7 Li2 e5 bin7-cheng5,  Goa2 e5 thou2-khui3 bo5 tui3 Li2 un2-moa5.
10)	Goa2 e5 sim phok8-phok8-chheng2, goa2 e5 lat8 soe-bi5;  Lian5 goa2 bak8-chiu-tiong e5 kng iah8 li7-khui goa2.
11)	ThiaN3 goa2 e5 lang5 kap goa2 e5 peng5-iu2, in-ui7 goa2 e5 phaiN2 cheng3-thau5, long2 siam2 ti7 piN-a2;  Goa2 e5 chhin-chhek iah8 hng7-hng7 teh khia7.
12)	Hiah e5 siau3-siuN7 goa2 e5 siN3-mia7--e5 siat lo5-bang7;  SiuN7 beh hai7 goa2 e5, kong2-chhut ok-tok8 e5 oe7;  Thong-jit8 siuN7 khui2-khiat e5 ke3-bou5.
13)	Chong2-si7 goa2 chhin-chhiuN7 chhau3-hi7-lang5--e5 bo5 thiaN-kiN3,  Chhin-chhiuN7 e2-kau2--e5, bo5 khui chhui3.
14)	Goa2 iah8 chhin-chhiuN7 bo5 thiaN-kiN3 e5 lang5,  Chhui3 bo5 in3-tap--e5.
15)	Ia5-ho5-hoa ah, goa2 theng3-hau7 Li2;  Chu2, Goa2 e5 Siong7-te3 ah, Li2 beh thiaN goa2.
16)	In-ui7 goa2 bat kong2, KiaN-liau2 in tui3 goa2 khoa-khau2;  Goa2 e5 kha tah8-thut8 e5 si5, in tui3 goa2 ka-ki7 chun-toa7.
17)	In-ui7 goa2 hiam2-hiam2 poah8-to2,  Goa2 e5 iu-bun7 siong5-siong5 ti7 goa2 e5 bin7-cheng5.
18)	In-ui7 goa2 beh jin7 goa2 e5 choe7-ok;  Koh ui7-tioh8 goa2 e5 choe7 lai5 iu-bun7.
19)	Chong2-si7 goa2 e5 tui3-tek8 ia7 oah8-tang7, iah8 iong2-beng2;  Bo5 li2-iu5 oan3-hun7 goa2 e5, ke-thiN na2-choe7.
20)	Eng7 phaiN2 po3 ho2--e5, kap goa2 choe3 tui3-thau5;  In-ui7 goa2 si7 tui-jip ho2.
21)	Ia5-ho5-hoa ah, m7-thang pang3-sak goa2;  Goa2 e5 Siong7-te3 ah, m7-thang li7-khui goa2 hng7-hng7.
22)	Chu2 ah, Chin2-kiu3 goa2 e5,  Kiu5 Li2 kin2-kin2 pang-chan7 goa2.

[39]	Tai7-pit8 e5 si, kau hou7 Gak8-koaN, Ia5-tou7-tun3.
1)	Goa2 bat kong2, Goa2 beh kin2-sin7 goa2 e5 lou7,  Bian2-tit eng7 goa2 e5 chih8 hoan7-choe7;  PhaiN2-lang5 ti7 goa2 bin7-cheng5 e5 si5, Goa2 beh iok-sok goa2 e5 chhui3 chhin-chhiuN7 be2-ka7-kiuN.
2)	Goa2 cheng7-cheng7 bo5 siaN, lian5 ho2-oe7 iah8 bo5 kong2-chhut chhui3;  Goa2 e5 iu-bun7 chiu7 gia5--khi2-lai5.
3)	Goa2 e5 sim ti7 goa2 e5 lai7-bin7 jiat8-jiat8;  Goa2 cheng7-cheng7 siuN7 e5 si5, he2 chiu7 toh8--khi2-lai5;  Goa2 chiu7 eng7 chih8 lai5 kong2:
4)	Ia5-ho5-hoa ah, kiu5 Li2 hou7 goa2 chai pun2-sin e5 kiat-kiok8,  Kap goa2 ni5-he3 e5 siau3-giah8 joa7-choe7;  Hou7 goa2 chai loan2-jiok8 kau3 chaiN2-iuN7.
5)	Li2 hou7 goa2 e5 jit8-chi2 chhin-chhiuN7 chit8-pa-chiuN2,  Goa2 it-seng e5 ni5-he2, ti7 Li2 e5 bin7-cheng5 chhin-chhiuN7 bo5;  Tak8-lang5 khia7-chai7 e5 si5, chin-chiaN3 long2 si7 khang-khang. [Se3-lah8
6)	Se3-kan-lang5 kiaN5-choe3 sit8-chai7 chhin-chhiuN7 iaN2;  In bo5-eng5 chhih-chhih, chin-chiaN3 bo5 chhai2-kang;  I sou2 chek-chu7--e5, m7-chai chiong-lai5 chi7-chui7 tit--khi3.
7)	Chu2 ah, goa2 taN theng3-hau7 sim2-mih8?  Goa2 e5 ng3-bang7 chai7-ti7 Li2.
8)	Kiu5 Li2 kiu3 goa2 thoat-li7 goa2 it-chhe3 e5 ke3-sit;  M7-thang hou7 goa2 siu7 gong7-lang5 e5 leng5-jiok8.
9)	Goa2 cheng7-cheng7 bo5 khui-chhui3;  In-ui7 si7 Li2 choe3 e5.
10)	Li2 sou2 kang3 e5 chek-hoat8 kiu5 Li2 ka7 goa2 tu5--khi3;  In-ui7 Li2 e5 chhiu2 e5 tok-chek, goa2 chiu7 siau-biat8.
11)	Li2 in-ui7 lang5 e5 choe7-ok, keng2-kai3 i e5 si5,  Hou7 i sou2 hoaN-hi2--e5 siau-biat8, chhin-chhiuN7 tioh8 chiu3-thang5;  Se3-kan lang5 chin-chiaN3 si7 khang-khang. [Se3-lah8
12)	Ia5-ho5-hoa ah, kiu5 Li2 thiaN goa2 e5 ki5-to2, aN3 hi7-khang thiaN goa2 e5 kiu5-kio3,  Goa2 lau5 bak8-sai2, kiu5 Li2 m7-thang bo5 chhut siaN;  In-ui7 goa2 ti7 Li2 e5 bin7-cheng5 si7 chhut-goa7-lang5,  Si7 kia3-kha--e5, chhin-chhiuN7 goa2 e5 liat8-chou2 chit8-poaN-iuN7.
13)	Kiu5 Li2 khoan-iong5 goa2, hou7 goa2 iau2-be7 khi3 lai5 kui ti7 bo5 e5 tai7-seng,  Thang tit-tioh8 song2-khoai3.

[40]	Tai7-pit8 e5 si, kau hou7 Gak8-koaN.
1)	Goa2 bat thun-lun2 theng3-hau7 Ia5-ho5-hoa;  I aN3-loh8 ng3 goa2, thiaN goa2 e5 kiu5-kio3.
2)	I tui3 thang kiaN e5 ham7-khiN, tui3 thou5-be5 tiong, khan goa2 khi2-lai5;  Hou7 goa2 e5 kha khia7 ti7 chioh8-poaN5-teng2, hou7 goa2 e5 kha-pou7 chai7-ngou2.
3)	I hou7 goa2 e5 chhui3 chhiuN3 sin e5 koa, chiu7-si7 o-lo2 goan2 e5 Siong7-te3--e5;  Choe7-choe7 lang5 beh khoaN3-kiN3 lai5 kiaN-ui3,  Iah8 beh oa2-kho3 Ia5-ho5-hoa.
4)	Tok8-tok8 oa2-kho3 Ia5-ho5-hoa, bo5 chhap hiah e5 kiau-ngou7, i2-kip8 phian-ng3 hu-ke2 e5 lang5,  Chit-ho7 lang5 u7 hok-khi3.
5)	Ia5-ho5-hoa goa2 e5 Siong7-te3 ah, Li2 sou2 kiaN5 e5 ki5-su7,  I2-kip8 Li2 tui3 goan2 sou2 chun5 e5 liam7-thau5 chin-choe7;  Boe7-oe7 tui3 Li2 pai5-liat8;  Goa2 na7 beh the5-khi2 lai5 kong2,  Hit e5 siau3-giah8 sng3-boe7-liau2.
6)	Che3-su7 kap le2-mih8 Li2 bo5 hoaN-hi2;  Li2 u7 khui goa2 e5 hi7-khang;  Sio-che3 kap siok8-choe7-che3, Li2 bo5 ai3-tih8:
7)	Hit-si5 goa2 kong2, Li2 khoaN3, Goa2 lai5 lah;  Goa2 e5 su7 i2-keng ki3 ti7 chheh--nih.
8)	Goa2 e5 Siong7-te3 ah, Li2 e5 chi2-i3 goa2 hoaN-hi2 than3;  Li2 e5 lut8-hoat ti7 goa2 e5 sim-lai7.
9)	Goa2 ti7 toa7 chu7-hoe7 e5 tiong-kan, soan-thoan5 kong-gi7 e5 ho2 siau-sit;  Goa2 bo5 beh theng5-chi2 goa2 e5 chhui3-tun5;  Ia5-ho5-hoa ah, che si7 Li2 sou2 chai e5.
10)	Goa2 be7-bat chiong Li2 e5 kong-gi7 kham3-bat8 ti7 goa2 e5 sim-lai7;  Goa2 i2-keng pai5-liat8 Li2 e5 sin3-sit8, kap Li2 e5 kiu3-un.  Goa2 tui3 toa7 chu7-hoe7 be7-bat un2-khng3 Li2 e5 chu5-ai3 kap seng5-sit8.
11)	Ia5-ho5-hoa ah, kiu5 Li2 m7-thang tui3 goa2 theng5-chi2 Li2 e5 chu5-pi;  Goan7 Li2 e5 chu5-ai3 kap seng5-sit8 siong5-siong5 po2-hou7 goa2.
12)	In-ui7 u7 boe7-sng3-tit e5 chai-e7 ui5-khun3 goa2;  Goa2 e5 choe7-ok jip-tioh8 goa2, hou7 goa2 boe7-oe7 kiah8-bak8;  Chiah e5 choe7-ok pi2 goa2 e5 thau5-mng5 khah-choe7; goa2 e5 sim soa3 li7-khui goa2.
13)	Ia5-ho5-hoa ah, kiu5 Li2 hoaN-hi2 chin2-kiu3 goa2;  Ia5-ho5-hoa ah, kiu5 Li2 kin2-kin2 pang-chan7 goa2.
14)	Goan7 hiah e5 siau3-siuN7 beh hai7 goa2 siN3-mia7--e5 choe3 chit8-e7 kian3-siau3, lau3-khui3;  Goan7 hiah e5 hoaN-hi2 goa2 siu7 ham7-hai7--e5, oat8-to3-tng2 siu7 leng5-jiok8.
15)	Goan7 hiah e5 tui3 goa2 kong2, Houh--chai7, Houh--chai7 e5, In-ui7 kian3-siau3 lai5 pai7-bo5.
16)	Goan7 it-chhe3 chhe7 Li2 e5, in-ui7 Li2 lai5 hoaN-hi2 khoai3-lok8;  Goan7 hiah e5 him-bou7 Li2 kiu3-un--e5 siong5-siong5 kong2,  Tioh8 chun Ia5-ho5-hoa choe3 toa7.
17)	Chong2-si7 goa2 si7 khun3-khou2 song3-hiong--e5,  Chu2 iau2-ku2 siau3-liam7 goa2;  Li2 si7 pang-chan7 goa2--e5, chin2-kiu3 goa2--e5;  Goa2 e5 Siong7-te3 ah, kiu5 Li2 m7-thang ian5-chhian5.

[41]	Tai7-pit8 e5 si, kau hou7 Gak8-koaN.
1)	Koan3-kou3 song3-hiong lang5 e5, u7 hok-khi3;  Tng hoan7-lan7 e5 jit8, Ia5-ho5-hoa beh kiu3 i.
2)	Ia5-ho5-hoa beh po2-choan5 i, hou7 i oah8--teh, i beh ti7 toe7-chiuN7 hiong2-hok;  Kiu5 Li2 m7-thang chiong i kau hou7 tui3-tek8, lai5 chiau3 in sou2 ai3.
3)	I to2 chai7-chhng5, Ia5-ho5-hoa beh hu5-chhi5 i;  I phoa3-piN7 e5 si5,  Li2 beh liau7-li2 i e5 phe7-phou.
4)	Goa2 bat kong2, Ia5-ho5-hoa ah, kiu5 Li2 lin5-bin2 goa2;  I-ho2 goa2 e5 sim-sin5, in-ui7 goa2 u7 teh-choe7 ti7 Li2.
5)	Goa2 e5 tui3-tek8 eng7 phaiN2-oe7 gi7-lun7 goa2, kong2,  I ti7-si5 oe7 si2, i e5 mia5 ti7-si5 oe7 biat8-bo5?
6)	I na7 lai5 khoaN3 goa2, chiu7 kong2 bo5-iaN2 oe7;  I e5 sim chek-chu7 kan-ok,  Chhut-khi3 goa7-khau2, chiu7 si3-koe3 kong2.
7)	It-chhe3 oan3-hun7 goa2 e5 lang5 chi-bu2 chi7-chu7 gi7-lun7 goa2;  In siat ke3-bou5 beh hai7 goa2;
8)	In kong2, U7 koai3-piN7 tiau5 ti7 i e5 seng-khu;  I i2-keng to2-chhng5, eng2 boe7 koh khi2--lai5.
9)	Lian5 goa2 ti-ki2 e5 peng5-iu2, goa2 sou2 oa2-kho3, chiah8 goa2 e5 piaN2--e5,  Kiah8-khi2 kha-au7-tiN that goa2.
10)	Ia5-ho5-hoa ah, kiu5 Li2 lin5-bin2 goa2,  Hou7 goa2 khi2-lai5 thang po3-eng3 in.
11)	In-ui7 goa2 e5 tui3-tek8 boe7 tit-tioh8 tui3 goa2 khoa-khau2 khah-iaN5;  Goa2 tui3 an2-ni chiu7 chai Li2 hoaN-hi2 goa2.
12)	Lun7-kau3 goa2, Li2 in-ui7 goa2 e5 sun5-choan5 chiu7 hu5-chhi5 goa2,  Hou7 goa2 eng2-oan2 khia7 ti7 Li2 e5 bin7-cheng5.
13)	Tioh8 o-lo2 Ia5-ho5-hoa I2-sek-liat8 e5 Siong7-te3,  Tui3 eng2-oan2 kau3 eng2-oan2,  A-beng7, koh A-beng7.

	Koan3 II
[42]	Kho2-lah8 hou7-e3 ka3-si7 e5 si, kau hou7 Gak8-koaN.
1)	Siong7-te3 ah, goa2 e5 sim chhiat-chhiat him-bou7 Li2,  Chhin-chhiuN7 lok8 chhiat-chhiat him-bou7 khoe-chui2.
2)	Goa2 e5 sim chhui3-ta, him-bou7 Siong7-te3, chiu7-si7 oah8 e5 Siong7-te3;  Goa2 siaN2-si5 oe7 kau3 Siong7-te3 bin7-cheng5, lai5 kiN3 I ah?
3)	Goa2 mi5-jit8 eng7 goa2 e5 bak8-sai2 chun2 png7 chiah8,  In tui3 goa2 kong2 bo5 soah, Li2 e5 Siong7-te3 ti7 toh-loh8?
4)	Goa2 cha2-cheng5 kap cheng3-lang5 choe3-tin7 khi3, chhoa7 in kau3 Siong7-te3 e5 chhu3;  Eng7 hoaN-hi2 o-lo2 e5 siaN, tai7-ke siu2 choeh;  Goa2 tui-liam7 chiah e5 su7, goa2 e5 sim kek8-ki5 pi-siong.
5)	Goa2 e5 sim ah, li2 siaN2-su7 ut-chut?  SiaN2-su7 ti7 goa2 e5 lai7-bin7 tioh8-kip?  Li2 tioh8 ng3-bang7 Siong7-te3,  In-ui7 I e5 bin7 ng3 goa2, lai5 chin2-kiu3 goa2; sou2-i2 goa2 iau2-ku2 beh o-lo2 I.
6)	Goa2 e5 Siong7-te3 ah, goa2 e5 sim ti7 goa2 e5 lai7-bin7 ut-chut;  Sou2-i2 goa2 tui3 Iok-tan3 e5 toe7 kap Hek-bun5,  Iah8 tui3 Bi2-sat e5 soaN ki3-liam7 Li2.
7)	Li2 e5 phok8-pou3 chhut-siaN, chiu7 chhim-ian kap chhim-ian saN kio3 in3;  Li2 e5 pho-long7, Li2 e5 toa7-eng2, long2 im-bat8 goa2.
8)	Chong2-si7 Ia5-ho5-hoa jit8--si5 beh si-chhut I e5 chu5-ai3;  Mi5--si5 I hou7 goa2 chhiuN3-koa,  Lai5 kiu5 siuN2-su3 goa2 oah8-mia7 e5 Siong7-te3.
9)	Goa2 beh tui3 Siong7-te3, goa2 e5 chioh8-poaN5, kong2, Li2 siaN2-su7 boe7-ki3-tit goa2?  Goa2 siaN2-su7 in-ui7 tui3-tek8 e5 ap-pek, iu-bun7 lai5 kiaN5 ah?
10)	Goa2 e5 tui3-tek8 ki-chhi3 goa2, chhin-chhiuN7 phah-chhui3 goa2 e5 kut-thau5;  In tui3 goa2 kong2 bo5 soah, Li2 e5 Siong7-te3 ti7 toh-loh8?
11)	Goa2 e5 sim ah, li2 siaN2-su7 ut-chut?  SiaN2-su7 ti7 goa2 e5 lai7-bin7 tioh8-kip?  Li2 tioh8 ng3-bang7 Siong7-te3; in-ui7 goa2 iau2-ku2 beh o-lo2 I;  I si7 goa2 e5 bin7 e5 eng5-kng, iah8 si7 goa2 e5 Siong7-te3.

[43]	Siong7-te3 ah, kiu5 Li2 ka7 goa2 phoaN3-toan3; tui3 bo5 khian5-seng5 e5 kok, pian7-beng5 goa2 e5 an3.  Kiu5 Li2 kiu3 goa2 thoat-li7 kan-cha3 put-gi7 e5 lang5.
2)	In-ui7 Li2 si7 hou7 goa2 u7 khui3-lat8 e5 Siong7-te3; siaN2-su7 pang3-sak goa2?  Goa2 siaN2-su7 in-ui7 tui3-tek8 e5 ap-pek, siong5-siong5 iu-bun7 lai5 kiaN5 ah?
3)	Kiu5 Li2 hoat-chhut Li2 e5 kng kap Li2 e5 chin-sit8, hou7 i chhoa7 goa2;  Toa3 goa2 kau3 Li2 e5 seng3-soaN, kau3 Li2 e5 hoe7-bou7.
4)	Goa2 chiu7 beh kau3 Siong7-te3 e5 che3-toaN5, kau3 goa2 kek8 hoaN-hi2 e5 Siong7-te3 hia;  Siong7-te3 ah, goa2 e5 Siong7-te3 ah, goa2 beh toaN5 khim5 lai5 o-lo2 Li2.
5)	Goa2 e5 sim ah, li2 siaN2-su7 ut-chut?  SiaN2-su7 ti7 goa2 e5 lai7-bin7 tioh8-kip?  Li2 tioh8 ng3-bang7 Siong7-te3;  In-ui7 goa2 iau2-ku2 beh o-lo2 I;  I si7 goa2 e5 bin7 e5 eng5-kng, iah8 si7 goa2 e5 Siong7-te3.

[44]	Kho2-lah8 hou7-e3 ka3-si7 e5 si, kau hou7 Gak8-koaN.
1)	Siong7-te3 ah, Li2 ti7 kou2-cha2, goan2 e5 liat8-chou2 e5 si5, sou2 kiaN5 e5 su7, goan2 chhin-hi7 thiaN-kiN3,  Goan2 e5 liat8-chou2 iah8 u7 tui3 goan2 kong2-khi2.
2)	Li2 bat eng7 Li2 e5 chhiu2 koaN2 liat8-pang, lai5 chai-poe5 goan2 e5 liat8-chou2,  Li2 khou2-chhou2 hiah e5 chok8, lai5 hou7 in hoat-tat8.
3)	In-ui7 in m7-si7 tui3 in e5 to-kiam3 lai5 tit-tioh8 thou2-toe7;  Iah8 m7-si7 in e5 chhiu2 kiu3 in;  Chiu7-si7 Li2 e5 chiaN3-chhiu2, Li2 e5 chhiu2-kut, Li2 e5 bin7 e5 kng kiu3 in;  In-ui7 Li2 hoaN-hi2 in.
4)	Siong7-te3 ah, Li2 si7 goa2 e5 Ong5;  Kiu5 Li2 chhut leng7, chin2-kiu3 Nga2-kok.
5)	Goan2 oa2-kho3 Li2, beh chhia-to2 goan2 e5 tui3-tek8;  Goan2 oa2-kho3 Li2 e5 mia5, beh thun2-tah8 hiah e5 khi2-lai5 kong-kek goan2 e5 lang5.
6)	In-ui7 goa2 bo5 beh oa2-kho3 goa2 e5 keng,  Goa2 e5 to iah8 boe7 kiu3 goa2.
7)	Tok8-tok8 Li2 bat kiu3 goan2 thoat-li7 tui3-tek8,  Hou7 oan3-hun7 goan2 e5 lang5 kian3-siau3.
8)	Goan2 thong-jit8 in-ui7 Siong7-te3 lai5 khoa-khau2,  Goan2 beh o-lo2 Li2 e5 mia5 kau3 eng2-oan2. [Se3-lah8
9)	Chong2-si7 hian7-kim Li2 pang3-sak goan2, hou7 goan2 siu7 leng5-jiok8;  Bo5 kap goan2 e5 kun-peng saN-kap chhut-khi3.
10)	Li2 hou7 goan2 ti7 tui3-tek8 e5 bin7-cheng5 oat8-tng2-sin chau2;  Hiah e5 oan3-hun7 goan2 e5 lang5, chhut-chai7 in lai5 chhiuN2-theh8.
11)	Li2 hou7 goan2 chhin-chhiuN7 iuN5 choe3 lang5 e5 chiah8-mih8;  Hou7 goan2 siN3-soaN3 ti7 liat8-pang tiong.
12)	Li2 boe7 Li2 e5 peh-siN3, iah8 bo5 than3-chiN5,  sou2 tit-tioh8 e5 ke3-chiN5, ia7 bo5 ke-thiN Li2 e5 ho2-giah8.
13)	Li2 hou7 goan2 siu7 keh-piah kok e5 leng5-jiok8;  Siu7 si3-ui5 e5 lang5 thi2-chhio3 ki-chhi3.
14)	Li2 hou7 goan2 ti7 liat8-pang-tiong choe3 oe7-piN3;  Hou7 cheng3 peh-siN3 tui3 goan2 io5-thau5.
15)	Goa2 e5 leng5-jiok8 thong-jit8 ti7 goa2 e5 thau5-cheng5;  Goa2 e5 bin7 e5 kian3-siau3 jia-kham3 goa2;
16)	Si7 in-ui7 hit e5 loe2-me7, hui2-pong3 e5 lang5 e5 siaN,  Koh in-ui7 tui3-tek8 kap po3-oan e5 lang5 e5 ian5-kou3.
17)	Chiah-e5 long2 lim5-kau3 goan2, goan2 bo5 boe7-ki3-tit Li2.  Iah8 bo5 ke2-iaN2 siu2 Li2 e5 iok.
18)	Goan2 e5 sim bo5 poe7 Li2;  Goan2 e5 kha-pou7 bo5 phian-li7 Li2 e5 lou7.
19)	Li2 keng2-jian5 ti7 soaN-kau2 e5 sou2-chai7 teh-siong goan2,  Eng7 si2 e5 im3-ng2 jia-kham3 goan2.
20)	Siat-su2 goan2 boe7-ki3-tit goan2 e5 Siong7-te3 e5 mia5,  A2-si7 ng3 pat8 e5 sin5 kiah8-khi2 chhiu2;
21)	Siong7-te3 kiam2 bo5 kam3-chhat chit e5 su7 mah?  In-ui7 I chai lang5 sim-lai7 e5 un2-bat8.
22)	Goan2 in-ui7 Li2 e5 ian5-kou3, thong-jit8 siu7 thai5;  KhoaN3 choe3 chhin-chhiuN7 beh thai5 e5 iuN5.
23)	Chu2 ah, kiu5 Li2 cheng-sin5, siaN2-su7 teh khun3?  Kiu5 Li2 khi2--lai5, m7-thang eng2-oan2 khi3-sak goan2.
24)	Li2 siaN2-su7 ng Li2 e5 bin7?  SiaN2-su7 boe7-ki3-tit goan2 sou2 siu7 e5 khou2-lan7 kap ap-che3?
25)	In-ui7 goan2 e5 siN3-mia7 phak ti7 thou5-hun2;  Goan2 e5 pak-tou2 liam5 ti7 toe7-bin7.
26)	Kiu5 Li2 khi2-lai5 pang-chan7 goan2,  Tai3-liam7 Li2 e5 chu5-ai3 kiu3-siok8 goan2.

[45]	Kho2-lah8 hou7-e3 ka3-si7 e5 si, koh si7 ai3-bou7 e5 koa; kau hou7 Gak8-koaN; tiau7, si7 eng7 "Pek-hap8-hoe".
1)	Goa2 e5 sim chheng3-chhut ho2 e5 oe7;  Goa2 kong2-khi2 goa2 ui7-tioh8 ong5 sou2 choe3--e5;  Goa2 e5 chih8 si7 bin2-chiat8 e5 lang5 e5 pit.
2)	Li2 pi2 se3-kan lang5 khah ho2-khoaN3,  Ti7 li2 e5 chhui3 moa2-moa2 u7 un-hui7,  Sou2-i2 Siong7-te3 su3-hok li2, tit8-kau3 eng2-oan2.
3)	Toa7 koan5-leng5--e5 ah, li2 tioh8 pe7 kiam3 ti7 io--nih,  Hian2-chhut li2 e5 eng5-kng kap ui-giam5.
4)	Koh ti7 ui-giam5 e5 tiong-kan, ui7-tioh8 chin-li2, khiam-pi, kong-gi7,  Li2 che7-chhia chin3-cheng5 khi3, bo5 m7 tek-seng3;  Li2 e5 chiaN3-chhiu2 beh choe3 thang kiaN e5 su7, hou7 li2 khoaN3.
5)	Li2 e5 chiN3-bah chin lai7, Sia7-tioh8 ong5 e5 tui3-tek8 e5 sim,  Liat8-pang to2 ti7 li2 e5 e7-bin7.
6)	Siong7-te3 ah, Li2 e5 po2-cho7 si7 eng2-eng2 oan2-oan2 e5,  Li2 e5 kok e5 koan5-peng3 si7 cheng3-tit8 e5 koan5-peng3.
7)	Li2 hoaN-hi2 kong-gi7, oan3-hun7 put-hoat,  Sou2-i2 Siong7-te3, li2 e5 Siong7-te3, eng7 hoaN-hi2 e5 iu5 boah li2,  IaN5-ke3 li2 chiah e5 tang5-phoaN7.
8)	Li2 e5 i-chiuN5 long2 u7 but8-ioh8, tim5-hiuN, jiok8-kui3 e5 phang;  Tui3 chhiuN7-ge5 e5 ong5-kiong, u7 si-hian5 e5 gak8-khi3 hou7 li2 hoaN-hi2.
9)	U7 ong5 e5 cha-bou2-kiaN2 ti7 li2 chun-kui3 hu7-lu2 e5 tiong-kan;  Ong5-hou7 eng7 Go5-hui e5 kim chng-thaN7, khia7 ti7 li2 e5 chiaN3-peng5.
10)	Cha-bou2-gin2-a2 ah, li2 tioh8 thiaN, tioh8 khoaN3, tioh8 aN3 hi7-khang;  M7-thang ki3-tit li2 e5 peh-siN3, kap li2 e5 lau7-pe7 e5 ke;
11)	Ong5 chiu7 beh him-bou7 li2 e5 sui2;  In-ui7 i si7 li2 e5 chu2, li2 tioh8 pai3 i.
12)	Chhui-lo5 e5 peh-siN3 beh lai5 sang3 le2-mih8,  Peh-siN3 tiong e5 ho2-giah8 lang5 beh tui3 li2 kiu5 un.
13)	Ong5 e5 cha-bou2-kiaN2 ti7 ong5-kiong-lai7, kek8-ki5 eng5-hoa5;  I e5 i-hok8 si7 eng7 kim-soaN3 siu3--e5.
14)	I beh chheng7 siu3-hoe e5 i-hok8, siu7 chhoa7 kau3 ong5 e5 bin7-cheng5;  Choe3-phoaN7 kun-sui5 i e5 chai7-sek-lu2 iah8 beh siu7 chhoa7 kau3 li2 e5 bin7-cheng5;
15)	In beh hoaN-hi2 khoai3-lok8 siu7 in2-chhoa7;  In beh chin3-jip8 ong5-kiong.
16)	Li2 e5 kiaN2-sun beh soa3-chiap li2 e5 liat8-chou2;  Li2 beh siat-lip8 in ti7 choan5-toe7 choe3-ong5.
17)	Goa2 beh hou7 li2 e5 mia5 ban7-tai7 hou7 lang5 ki3-liam7;  Sou2-i2 ban7 peh-siN3 beh eng2-eng2 oan2-oan2 kam2-sia7 li2.

[46]	Kho2-lah8 hou7-e3 e5 si; kau hou7 Gak8-koaN; tiau7, si7 eng7 lu2-im.
1)	Siong7-te3 si7 goan2 to5-siam2 e5 sou2-chai7 kap khui3-lat8.  Iah8 si7 hoan7-lan7-tiong kip8-si5 e5 pang-chan7.
2)	Sou2-i2 toe7 sui-jian5 pian3-chhian,  SoaN sui-jian5 io5-tang7 kau3 hai2-tiong,
3)	Ki5-tiong e5 chui2 sui-jian5 hoa7-hoa7-hau2 gia5-eng2,  SoaN sui-jian5 in-ui7 hai2-tiong3 io5-choah, goan2 iah8 bo5 kiaN. [Se3-lah8
4)	U7 chit8 tiau5 ho5, i e5 khui-chhe hou7 Siong7-te3 e5 siaN5 hoaN-hi2;  chiu7-si7 Chi3-koaiN5--e5 sou2 khia7-khi2 seng3 e5 sou2-chai7.
5)	Siong7-te3 ti7 hit tiong-kan, siaN5 tek-khak boe7 io5-tang7;  ThiN-phu2-kng, Siong7-te3 beh pang-chan7 i.
6)	IN7-pang hoa7-hoa7-hau2, liat8-kok io5-tang7;  Siong7-te3 chhut I e5 siaN, toe7 chiu7 siau-iuN5.
7)	Ban7-kun e5 Ia5-ho5-hoa kap goan2 ti7--teh,  Nga2-kok e5 Siong7-te3 choe3 goan2 e5 koaiN5-tai5. [Se3-lah8
8)	Lai5 ah, lai5 khoaN3 Ia5-ho5-hoa e5 sou2-choe3,  KhoaN3 I hou7 toe7 hong-hoe3 kau3 chaiN2-iuN7.
9)	I hou7 kau-chian3 soah, kau3 ti7 toe7-kek8;  I at-chih8 keng, cham7-tng7 chhiuN;  Chiong chian3-chhia sio ti7 he2-tiong.
10)	Lin2 tioh8 tiaN7-tiaN7, tioh8 chai Goa2 si7 Siong7-te3;  Goa2 beh ti7 liat8-pang-tiong choe3 koaiN5-toa7, siu7 chun choe3 toa7, Ti7 pian3 toe7-chiuN7 iah8 choe3 koaiN5-toa7.
11)	Ban7-kun e5 Ia5-ho5-hoa kap goan2 ti7-teh;  Nga2-kok e5 Siong7-te3 choe3 goan2 e5 koaiN5-tai5.

[47]	Kho2-lah8 hou7-e3 e5 si; kau hou7 Gak8-koaN.
1)	Lin2 cheng3 peh-siN3 ah, lin2 long2 tioh8 tah-chhiu2;  Tioh8 eng7 tek-seng3 e5 siaN, toa7-siaN o-lo2 Siong7-te3.
2)	In-ui7 Ia5-ho5-hoa chi3-koaiN5--e5, thang kiaN--e5,  I si7 toa7 kun-ong5, koan2-li2 choan5-toe7.
3)	I beh hou7 ban7 peh-siN3 hang5-hok8 ti7 goan2 e5 e7-bin7;  Iah8 beh hou7 liat8-pang ti7 goan2 e5 kha-e7.
4)	I ka7 goan2 keng2 goan2 e5 san2-giap8,  Chiu7-si7 I sou2 thiaN3 e5 Nga2-kok e5 eng5-kng. [Se3-lah8
5)	Siong7-te3 chiuN7-khi3, u7 hoah e5 siaN te3--I,  Ia5-ho5-hoa chiuN7-khi3, u7 ho7-thau5 e5 siaN te3--I.
6)	Lin2 tioh8 chhiuN3-koa, o-lo2 Siong7-te3, tioh8 chhiuN3-koa o-lo2;  ChhiuN3-koa o-lo2 lan2 e5 Ong5, tioh8 chhiuN3-koa o-lo2;
7)	In-ui7 Siong7-te3 si7 choan5-toe7 e5 Ong5,  Tioh8 eng7 ti3-hui7 chhiuN3-koa o-lo2 I.
8)	Siong7-te3 choe3 ong5 ti7-li2 ban7-kok;  Siong7-te3 che7 ti7 I seng3 e5 po2-cho7.
9)	Liat8-pang e5 kui3-chok8 chu7-chip8,  Beh choe3 A-pek-lah8-han2 e5 Siong7-te3 e5 peh-siN3;  In-ui7 se3-kai3 e5 tin5-pai5 si7 siok8 ti7 Siong7-te3;  I si7 kek8-koaiN5.

[48]	Kho2-lah8 hou7-e3 e5 si-koa.
1)	Ia5-ho5-hoa chi3 toa7, eng-kai toa7-toa7 tit-tioh8 o-lo2;  Chiu7-si7 ti7 lan2 Siong7-te3 e5 siaN5, ti7 I seng3 e5 soaN.
2)	Sek-an soaN, toa7 kun-ong5 e5 siaN5, ti7 pak-bin7,  KoaiN5-toa7 koh ho2-khoaN3,  Hou7 choan5-toe7 sou2 hoaN-hi2.
3)	Siong7-te3 ti7 i e5 keng-tian7-lai7 ka-ki7 hian2-beng5 choe3 koaiN5-tai5.
4)	KhoaN3 ah, liat8-ong5 chu7-chip8,  In saN-kap tui3-chia keng-ke3.
5)	In khoaN3-kiN3 chiu7 gong5-ngiah8;  KiaN-hiaN5 kin2-kin2 chau2.
6)	In ti7-hia ngiauh8-ngiauh8-chhoah,  Thang3-thiaN3 chhin-chhiuN7 siN-kiaN2 e5 hu7-jin5-lang5.
7)	Li2 eng7 tang-hong,  Phah-phoa3 Tha-si e5 chun5.
8)	Goan2 ti7 ban7-kun e5 Ia5-ho5-hoa e5 siaN5-tiong, chiu7-si7 goan2 e5 Siong7-te3 e5 siaN5-tiong,  Sou2 khoaN3-kiN3-e5 tu2-tu2 chiau3 goan2 sou2 thiaN-kiN3;  Siong7-te3 beh hou7 chit e5 siaN5 kian-kou3 kau3 eng2-oan2. [Se3-lah8
9)	Siong7-te3 ah, goan2 ti7 Li2 e5 tian7-lai7,  Siau3-liam7 Li2 e5 chu5-ai3.
10)	Siong7-te3 ah, Li2 sou2 siu7 e5 o-lo2,  Tu2-tu2 kap Li2 e5 mia5 saN-hap8, kau3 ti7 toe7-kek8.  Li2 e5 chiaN3-chhiu2 moa2-moa2 kong-gi7.
11)	In-ui7 Li2 e5 phoaN3-toan3,  Sek-an soaN tioh8 hoaN-hi2,  Iu5-tai7 e5 siaN5 tioh8 khoai3-lok8.
12)	Lin2 tioh8 seh8 Sek-an, si3-ui5 kiaN5 i,  Sng3 i e5 siaN5-lau5,
13)	Siong5-se3 khoaN3 i e5 siaN5-chhiuN5,  Seng2-chhat i e5 ong5-kiong,  Beh hou7 lin2 soan-thoan5 ti7 au7-tai7.
14)	In-ui7 chit e5 Siong7-te3 eng2-eng2 oan2-oan2 choe3 lan2 e5 Siong7-te3;  I beh chhoa7 lan2 kau3 ti7 si2 e5 si5.

[49]	Kho2-lah8 hou7-e3 e5 si; kau hou7 Gak8-koaN;
1)	Cheng3 peh-siN3 ah, lin2 long2 tioh8 thiaN chit-e5,  Se3-chiuN7 long2-chong2 khia7-khi2 e5 peh-siN3, lin2 tioh8 aN3 hi7-khang;
2)	Bo5-lun7 ha7-teng2 siong7-teng2,  Ho2-giah8 song3-hiong, long2 tioh8 an2-ni.
3)	Goa2 e5 chhui3 beh kong2 ti3-hui7,  Goa2 e5 sim sou2 siuN7 si7 thong-tat8.
4)	Goa2 beh aN3 hi7-khang thiaN phi3-ju7,  Goa2 beh eng7 khim5 koe2-beng5 goa2 e5 o3-biau7.
5)	Kan-ok te3 goa2 e5 kha-au7-tiN si3-bin7 ui5 goa2,  Ti7 chit-ho7 hoan7-lan7 e5 jit8 goa2 mih-sai2 kiaN?
6)	Hiah e5 oa2-kho3 in e5 se3-lek8,  Khoa-khau2 in e5 pu3-u7 e5 lang5,
7)	Bo5 chit8-e5 u7 hoat-tou7 thang siok8-hoe5 ka-ki7 e5 hiaN-ti7,  Iah8 boe7-oe7 thoe3 i chiong siok8-hoe5 e5 ke3-chiN5 hou7 Siong7-te3;
8)	(In-ui7 siok8-hoe5 in e5 siN3-mia7 e5 ke3-chiN5 chin kui3,  Chi2-u7 eng2-oan2 pang3-soah;)
9)	Hou7 i tng5-tng5 oah8--teh,  Bo5 khoaN3-kiN3 hiu2-hoai7;
10)	In-ui7 i khoaN3-kiN3 ti3-hui7 e5 lang5 si2,  Gu5-gong7 e5 lang5, kap chhin-chhiuN7 cheng-siN hit-khoan2 e5 lang5, iah8 choe3-chit8-e7 biat8-bo5;  Lau5 in e5 chiN5-chai5 hou7 pat8-lang5.
11)	In sim-lai7 siuN7 in e5 chhu3 beh eng2-eng2 ti7-teh,  In khia7-khi2 e5 sou2-chai7 beh kau3 ban7-tai7;  In eng7 ka-ki7 e5 mia5 lai5 mia5 ka-ki7 e5 toe7.
12)	Chong2-si7 lang5 tiam3 ti7 chun-kui3 e5 tiong-kan, boe7 ku2-tng5;  Chhin-chhiuN7 oe7 si2 e5 cheng-siN.
13)	In kiaN5 chit e5 lou7, si7 in e5 gong7;  Chong2-si7 in i2-au7 e5 lang5 iau2-ku2 liah8 in e5 oe7 choe3 tioh8. [Se3-lah8
14)	In chhin-chhiuN7 iuN5-kun5, tiaN7-tioh8 tioh8 loh8 im-kan;  Si2-bo5 beh choe3 in e5 bok8-chia2;  Kau3 cha2-khi2 si5, cheng3-tit8 e5 lang5 beh koan2-hat in;  In e5 sui2 beh hou7 im-kan biat8--khi3,  Ti3-kau3 bo5 khia7-khi2 e5 sou2-chai7.
15)	Tok8-tok8 Siong7-te3 beh siok8-hoe5 goa2 e5 leng5-hun5, thoat-li7 im-kan e5 koan5-peng3;  In-ui7 I beh chiap-lap8 goa2. [Se3-lah8
16)	Lang5 hoat-chai5, ka-teng5 ke-thiN eng5-kng,  Li2 m7-bian2 in-ui7 an2-ni lai5 kiaN;
17)	In-ui7 i si2, bo5 chit8-hang7 oe7 toa3 khi3,  I e5 eng5-kng boe7-oe7 te3 i khi3.
18)	I chai7-siN sui-jian5 ka-ki7 khoa-khau2 u7 hok-khi3,  (Li2 na7 gau5 chiau3-kou3 ka-ki7, lang5 beh o-lo2 li2),
19)	Na7-si7 i beh kui kau3 i lek8-tai7 e5 chou2-kong hia,  In eng2-oan2 bo5 khoaN3-kiN3 kng.
20)	Lang5 tiam3 ti7 chun-kui3 e5 tiong-kan, iah8 bo5 chhiN2-gou7,  Si7 chhin-chhiuN7 oe7 si2 e5 cheng-siN.

[50]	A-sat e5 si.
1)	Choan5-leng5 e5 Siong7-te3 Ia5-ho5-hoa u7 kong2-chhut oe7, lai5 tiau3 thiN-e7;  Tui3 jit8-chhut kau3 jit8-loh8 e5 sou2-chai7.
2)	Tui3 chiau5-chng5 sui2 e5 Sek-an,  Siong7-te3 u7 hoat-chhut kng.
3)	Goan2 e5 Siong7-te3 beh lai5, koat-toan3 bo5 cheng7-cheng7;  U7 he2 ti7 I e5 bin7-cheng5 teh sio,  U7 hong ti7 I e5 si3-ui5 chin thau3.
4)	I beh kio3 teng2-bin7 e5 thiN kap toe7;  Ui7-tioh8 beh sim2-phoaN3 I e5 peh-siN3;
5)	Kong2, Tioh8 chio-chip8 Goa2 seng3 e5 peh-siN3 lai5 Goa2 chia,  Chiu7-si7 hiah-e5 eng7 che3-su7 kap Goa2 lip8-iok e5 lang5.
6)	Chiah e5 thiN beh hian2-beng5 I e5 kong-gi7;  In-ui7 Siong7-te3 pun2-sin si7 choe3 sim2-phoaN3--e5. [Se3-lah8
7)	Goa2 e5 peh-siN3 ah, lin2 tioh8 thiaN, Goa2 beh kong2;  I2-sek-liat8 ah, Goa2 beh keng2-kai3 li2;  Goa2 si7 Siong7-te3, li2 e5 Siong7-te3.
8)	Goa2 bo5 in-ui7 li2 e5 che3-su7 chek-pi7 li2;  Li2 e5 sio-che3 siong5-siong5 ti7 Goa2 e5 bin7-cheng5.
9)	Goa2 bo5 tui3 li2 e5 chhu3 chhu2 kang e5 gu5,  Iah8 bo5 tui3 li2 e5 tiau5 chhu2 kang e5 soaN-iuN5.
10)	In-ui7 chhiu7-na5-lai7 e5 pah-siu3,  Chheng-soaN e5 cheng-siN, long2 si7 Goa2 e5.
11)	SoaN-tiong e5 pe-chiau2, Goa2 long2 chai;  Khong3-ia2 e5 chau2-siu3 iah8 long2 siok8 ti7 Goa2.
12)	Goa2 na7 iau, bo5 beh ka7 li2 kong2;  In-ui7 se3-kai3 kap ki5-tiong sou2 chhiong-moa2 e5, long2 si7 Goa2 e5.
13)	Goa2 kiam2 beh chiah8 gu5-kang2 e5 bah,  A2-si7 lim soaN-iuN5-kang2 e5 huih mah?
14)	Li2 tioh8 eng7 kam2-sia7 choe3 che3, hian3 hou7 Siong7-te3;  Koh tioh8 tui3 Chi3-koaiN5--e5, sia7 li2 e5 goan7;
15)	Ti7 hoan7-lan7 e5 jit8 tioh8 kiu5-kio3 Goa2;  Goa2 beh kiu3 li2, li2 iah8 beh eng5-kng Goa2.
16)	Na7-si7 Siong7-te3 tui3 phaiN2-lang5 kong2,  Li2 thai2-tho2 kaN2 thoan5 Goa2 e5 lut8-le7,  Chhui3 kong2-khi2 Goa2 e5 iok ah?
17)	Ki5-sit8 li2 iam3-chian7 ka3-si7,  Chiong Goa2 e5 oe7 hiat ti7 li2 e5 ka-chiah-au7.
18)	Li2 khoaN3-kiN3 chhat8, chiu7 kap i tang5-sim;  Koh kap kiaN5 kan-im5 e5 lang5 saN-kap u7 hun7.
19)	Li2 hou7 li2 e5 chhui3 siong5-siong5 kong2 phaiN2-oe7,  Li2 e5 chih8 cho7-chok kan-cha3.
20)	Li2 che7-teh hui2-pong3 li2 e5 hiaN-ti7;  Bu5-loa7 li2 e5 tang5-pau.
21)	Li2 kiaN5 chiah e5 su7, Goa2 cheng7-cheng7 bo5 kong2;  Li2 phah-sng3 Goa2 tu2-tu2 kap li2 chit8-iuN7.  Ki5-sit8 Goa2 beh chek-pi7 li2; chiong chiah e5 su7 pai5 ti7 li2 e5 bak8-chiu-cheng5.
22)	Lin2 boe7-ki3-tit Siong7-te3 e5 lang5, tioh8 siuN7 chit e5 su7,  Bian2-ti3 Goa2 chiong lin2 thiah-chhui3, bo5 lang5 chin2-kiu3.
23)	KiN3-na7 eng7 kam2-sia7 hian3 choe3 che3-e5, chiu7-si7 eng5-kng Goa2;  Kin2-sin7 kiaN5 e5 lang5,  Goa2 beh hou7 i khoaN3-kiN3 Siong7-te3 e5 kiu3-un.

[51]	Tai7-pit8 kap Poat8-si7-pa tang5-pang5 i2-au7, sian-ti Na2-tan lai5 kiN3 i, i choe3 chit e5 si; kau hou7 Gak8-koaN.
1)	Siong7-te3 ah, chiau3 Li2 e5 chu5-ai3 lin5-bin2 goa2;  Chiau3 Li2 hong-seng7 e5 chu5-pi chhat-siau goa2 e5 ke3-sit;
2)	Chiong goa2 e5 choe7-ok it-chin7 soe2-tu5,  Iah8 soe2-chheng goa2, kau3 bo5 choe7.
3)	In-ui7 goa2 ka-ki7 chai goa2 e5 ke3-sit;  Goa2 e5 choe7 siong5-siong5 ti7 goa2 e5 bin7-cheng5.
4)	Goa2 sou2 hoan7-tioh8--e5, chiu7-si7 tek-choe7 Li2 na7-tiaN7,  Ti7 Li2 e5 bak8-chiu-cheng5 kiaN5 chit-ho7 phaiN2;  Ti3-kau3 Li2 kong2-oe7 e5 si5, hian2-beng5 choe3-gi7;  PhoaN3-toan3 e5 si5, hian2-beng5 kong-to7.
5)	Goa2 si7 ti7 choe7-ok-tiong siN--e5,  Ti7 choe7 e5 tiong-kan, goa2 e5 lau7-bu2 hoai5-in7 goa2.
6)	Li2 sou2 ai3--e5 si7 sim-lai7 seng5-sit8;  Ti7 goa2 e5 pak-lai7, Li2 beh hou7 goa2 tit-tioh8 ti3-hui7.
7)	Kiu5 Li2 eng7 giu5-chhek-chhau2 soe2 goa2, goa2 chiu7 chheng-khi3;  Kiu5 Li2 soe2 goa2, goa2 chiu7 pi2 seh khah-peh8.
8)	Kiu5 Li2 hou7 goa2 tit-tioh8 thiaN-kiN3 hoaN-hi2 khoai3-lok8 e5 siaN;  Hou7 Li2 sou2 at-chih8 e5 kut thang hoaN-hi2.
9)	Kiu5 Li2 ng Li2 e5 bin7, bo5 khoaN3 goa2 e5 choe7,  Chhat-siau goa2 it-chhe3 e5 choe7-ok.
10)	Siong7-te3 ah, kiu5 Li2 ka7 goa2 chhong3-cho7 chheng-khi3 e5 sim,  Hou7 goa2 e5 lai7-bin7 u7 oaN7-sin cheng3-tit8 e5 sin5.
11)	M7-thang koaN2 goa2, hou7 goa2 li7-khui Li2 e5 bin7;  M7-thang tui3 goa2 siu-hoe5 Li2 seng3 e5 sin5.
12)	Kiu5 Li2 hou7 goa2 iu5-goan5 tit-tioh8 Li2 kiu3-un e5 khoai3-lok8;  SiuN2-su3 goa2 u7 chu7-iu5 e5 sin5, lai5 hu5-chhi5 goa2.
13)	Goa2 chiu7 chiong Li2 e5 to7-lou7 chi2-si7 u7 ke3-sit e5 lang5;  U7 choe7 e5 lang5 chiu7 beh kui-sun7 Li2.
14)	Siong7-te3 ah, Li2 si7 kiu3 goa2 e5 Siong7-te3,  Kiu5 Li2 kiu3 goa2 thoat-li7 thai5-lang5 e5 choe7;  Goa2 e5 chih8 beh toa7-siaN gim5-si o-lo2 Li2 e5 gi7.
15)	Chu2 ah, kiu5 Li2 khui goa2 e5 chhui3-tun5;  Goa2 e5 chhui3 chiu7 beh po3-iong5 Li2 e5 ho2 mia5-siaN.
16)	In-ui7 Li2 bo5 ai3 che3-mih8; na7 ai3, goa2 chiu7 beh hian3;  Sio-che3 Li2 iah8 bo5 hoaN-hi2.
17)	Siong7-te3 sou2 ai3 e5 che3, chiu7-si7 iu-siong e5 sin5;  Siong7-te3 ah, iu-siong thong3-hoe2 e5 sim, Li2 bo5 beh khoaN3-khin i.
18)	Kiu5 Li2 chiau3 Li2 e5 ho2 i3-su3, ho2 khoan2-thai7 Sek-an;  Khi2-cho7 Ia5-lou7-sat-leng2 e5 siaN5-chhiuN5.
19)	Hit-si5 Li2 beh hoaN-hi2 gi7 e5 che3, kap sio-che3, i2-kip8 ka-nng5-chiah cheng-siN e5 sio-che3;  Hit-si5 lang5 beh chiong kang e5 gu5 hian3 ti7 Li2 e5 toaN5.

[52]	I2-tong lang5 To-ek lai5 po3 So3-lo5 kong2, Tai7-pit8 kau3 A-hi-bi2-lek8 e5 ke.  Hit-si5 Tai7-pit8 choe3 chit e5 ka3-si7 e5 si; kau hou7 Gak8-koaN.
1)	Iong2-beng2 e5 lang5 ah, li2 siaN2-su7 ui7-tioh8 choe3-phaiN2 lai5 khoa-khau2?  Siong7-te3 e5 chu5-ai3 eng2-oan2 ti7-teh.
2)	Li2 e5 chih8 tou5-bou5 sia5-ok;  Chhin-chhiuN7 lai7 e5 thi3-thau5-to, kiaN5 kan-cha3.
3)	Li2 ai3 phaiN2 iaN5-ke3 ai3 ho2;  Ai3 peh8-chhat8 iaN5-ke3 ai3 kong2 gi7-li2. [Se3-lah8
4)	Khui2-khiat e5 chih8 ah,  Li2 ai3 kong2 it-chhe3 thun-chiah8 e5 oe7.
5)	Siong7-te3 iah8 beh hui2-hoai7 li2, kau3 eng2-oan2,  I beh liah8 li2, tui3 li2 e5 pou3-piN5-tiong khiu2--chhut-lai5;  Tui3 oah8 lang5 e5 toe7, chiong li2 puih8 chhut lai5. [Se3-lah8
6)	Gi7-lang5 beh khoaN3-kiN3 lai5 kiaN-hiaN5,  Iah8 beh chhio3 i, kong2,
7)	KhoaN3 ah, che chiu7-si7 hit-ho7 bo5 liah8 Siong7-te3 choe3 i e5 khui3-lat8 e5 lang5;  Si7 oa2-kho3 i e5 chiN5-chai5 e5 choe7,  Ti7 sia5-ok ka-ki7 khia7-chai7.
8)	Lun7-kau3 goa2, goa2 si7 chhin-chhiuN7 Siong7-te3 chhu3-lai7 chhiN-chhui3 e5 kaN-na2-chhiu7;  Goa2 eng2-eng2 oan2-oan2 oa2-kho3 Siong7-te3 e5 chu5-ai3.
9)	In-ui7 Li2 kiaN5 che, goa2 beh kam2-sia7 Li2 kau3 eng2-oan2;  Goa2 iah8 beh ti7 Li2 seng3 e5 peh-siN3 e5 bin7-cheng5 ng3-bang7 Li2 e5 mia5; in-ui7 i e5 mia5 si7 ho2.

[53]	Tai7-pit8 ka3-si7 e5 si; kau hou7 Gak8-koaN; tiau7, si7 eng7 Ba5-hap-lah8.
1)	Gong7-lang5 sim-lai7 kong2, Bo5 u7 Siong7-te3.  In than3 sia5-ok, kiaN5 kho2-ouN3 e5 choe7;  Bo5 chit8-lang5 kiaN5 ho2.
2)	Siong7-te3 tui3 thiN aN3-loh8 khoaN3 se3-kan-lang5,  Beh khoaN3 u7 beng5-li2 e5 lang5,  U7 chhe7-kiu5 Siong7-te3 e5 lang5 a2-bo5.
3)	In tak8-lang5 long2 the3-au7, it-khai3 pian3-choe3 u3-oe3;  Bo5 lang5 kiaN5 ho2, lian5 chit8-e5 iah8 bo5.
4)	Choe3 phaiN2 e5 lang5 kiam2 boe7 hiau2-tit mah?  In thun-chiah8 Goa2 e5 peh-siN3 chhin-chhiuN7 chiah8-piaN2.  Iah8 bo5 kiu5-kio3 Siong7-te3.
5)	In ti7 bo5 thang kiaN-hiaN5 e5 sou2-chai7, chiu7 toa7-toa7 kiaN-hiaN5;  In-ui7 siong7-te3 chiong hit-e5 an-iaN5 kong-kek li2 e5 lang5 e5 kut-thau5 phah-soaN3;  Li2 hou7 in kian3-siau3, in-ui7 Siong7-te3 khi3-sak in.
6)	Goan7 I2-sek-liat8 e5 chin2-kiu3 tui3 Sek-an chhut;  Siong7-te3 kiu3 I siu7-liah8 e5 peh-siN3 to3-tng2--lai5,  Hit-si5 Nga2-kok beh khoai3-lok8, I2-sek-liat8 beh hoaN-hi2.

[54]	Se-hut lang5 lai5 tui3 So3-lo5 kong2, Tai7-pit8 kiam2-m7-si7 bih ti7 goan2 hia mah?  Hit-si5 Tai7-pit8 choe3 chit e5 ka3-si7 e5 si; kau hou7 Gak8-koaN; eng7 si-hian5 e5 gak8-khi3.
1)	Siong7-te3 ah, kiu5 Li2 eng7 Li2 e5 mia5 kiu3 goa2;  Eng7 Li2 e5 toa7 koan5-leng5 thoe3 goa2 sin-oan.
2)	Siong7-te3 ah, kiu5 Li2 thiaN goa2 e5 ki5-to2;  AN3 hi7-khang thiaN goa2 e5 chhui3 sou2 kong2 e5 oe7.
3)	In-ui7 goa7-lang5 khi2-lai5 kong-kek goa2,  Kiong5-ok e5 lang5 siau3-siuN7 goa2 e5 siN3-mia7;  In bo5 keng3-hong7 Siong7-te3 ti7 in e5 bin7-cheng5. [Se3-lah8
4)	Siong7-te3 si7 pang-chan7 goa2 e5,  Chu2 si7 hu5-chhi5 goa2 e5 oah8-mia7 e5.
5)	I beh chiong goa2 e5 tui3-tek8 sou2 kiaN5 e5 phaiN2 po3-eng3 in;  Kiu5 Li2 chiau3 Li2 e5 seng5-sit8 biat8-bo5 in.
6)	Goa2 beh chiong kam-sim e5 che3-su7 hian3 hou7 Li2;  Ia5-ho5-hoa ah, goa2 beh kam2-sia7 o-lo2 Li2 e5 mia5; in-ui7 Li2 e5 mia5 si7 ho2.
7)	I kiu3 goa2 chhut it-chhe3 e5 hoan7-lan7;  Goa2 chhin-bak8 khoaN3-kiN3 goa2 e5 tui3-tek8 tu2-tioh8 po3-eng3.

[55]	Tai7-pit8 ka3-si7 e5 si; kau hou7 Gak8-koaN; eng7 si-hian5 e5 gak8-khi3. 
1)	Siong7-te3 ah, kiu5 Li2 aN3 hi7-khang thiaN goa2 e5 ki5-to2;  M7-thang tiam3-bat8, m7 thiaN goa2 e5 khun2-kiu5.
2)	Kiu5 Li2 aN3-loh8 thiaN goa2, in3 goa2;  Goa2 pi-siong bo5 peng5-an, haiN-haiN-chhan;
3)	Long2 si7 in-ui7 tui3-tek8 e5 siaN, phaiN2-lang5 e5 che3-ap;  In-ui7 in chiong choe7-koa3 chhia hou7 goa2, eng7 siu7-khi3 pek goa2.
4)	Goa2 e5 sim ti7 goa2 lai7-bin7 chin khou2-thang3;  Si2-bo5 e5 kiaN-hiaN5 kau3 ti7 goa2.
5)	KiaN-hiaN5 ngiauh8-ngiauh8-chhoah kau3 ti7 goa2,  KiaN-hiaN5 im-bat8 goa2.
6)	Goa2 chiu7 kong2, Goan7 goa2 tit-tioh8 sit8, chhin-chhiuN7 kap,  Goa2 chiu7 pe--khi3, tit-tioh8 an-jian5 khia7-khi2.
7)	Goa2 beh pe--khi3 hng7-hng7,  Hioh ti7 khong3-ia2. [Se3-lah8
8)	Goa2 beh kin2-kin2 chau2 kau3 siam2-pi7 e5 sou2-chai7,  Thoat-li7 kong5-hong po3-thau5.
9)	Chu2 ah, kiu5 Li2 thun-biat8 in, pun-khui in e5 chih8;  In-ui7 goa2 ti7 siaN5-lai7 bat khoaN3-kiN3 kiong5-po7 kap saN-chiN e5 su7.
10)	In mi5-jit8 kiaN5-seh8 ti7 siaN5-chhiuN5-teng2;  Ti7 siaN5-lai7 u7 hu-ke2 ok-tok8.
11)	Sia5-ok ti7 hit lai7-bin7;  Ap-che3 kan-cha3 bo5 li7-khui i e5 koe-lou7.
12)	In-ui7 hui2-pong3 goa2--e5, m7-si7 tui3-tek8;  Siat-su2 si7, chiu7 iau2 oe7 lun2--tit;  Chu7-ko kong-kek goa2--e5, m7-si7 oan3-hun7 goa2 e5 lang5;  Siat-su2 si7, chiu7 oe7 bih lai5 siam2 i.
13)	Bo5 phah-sng3 si7 li2, tou si7 goa2 peng5-poe3 e5 lang5,  Goa2 e5 tang5-phoaN7, goa2 ti-ki2 e5 peng5-iu2.
14)	Lan2 peng5-sou3 saN-kap tam5-lun7 chin chhin-bit8, Lan2 kap cheng3-lang5 saN-kap kiaN5 ti7 Siong7-te3 e5 chhu3.
15)	Goan7 si2-bo5 hut-jian5 kau3 ti7 in,  Hou7 in oah8-oah8 loh8 im-kan;  In-ui7 sia5-ok ti7 in khia7-khi2 e5 sou2-chai7, ti7 in e5 tiong-kan.
16)	Lun7-kau3 goa2, goa2 beh kiu5-kio3 Siong7-te3;  Ia5-ho5-hoa beh kiu3 goa2.
17)	E5-hng, cha2-khi2, jit8-tau3, goa2 beh ai-siong thou2-khui3;  I iah8 beh thiaN goa2 e5 siaN.
18)	I kiu3-siok8 goa2 e5 siN3-mia7, thoat-li7 kong-kek goa2 e5 lang5; hou7 goa2 tit-tioh8 peng5-an;  In-ui7 hoan2-tui3 goa2 e5 lang5 choe7.
19)	Tui3 kou2-cha2 siong5-siong5 ti7-teh e5 Siong7-te3,  Beh thiaN-kiN3, iah8 beh po3-eng3 in; [Se3-lah8	
	Chiu7-si7 hiah e5 bo5 koe2-piN3, bo5 keng3-ui3 Siong7-te3 e5 lang5.
20)	I chhun-chhiu2 kong-kek kap i saN-ho5 e5 lang5;  I i2-keng poe7 i e5 iok.
21)	I e5 chhui3 kut8-tiah8, chhin-chhiuN7 lin-iu5;  I e5 sim khng3 kau-chian3;  I e5 oe7 jiu5-loan2, khah-iaN5 ko-iu5,  Ki5-sit8 si7 chhut-siu3 e5 to.
22)	Tioh8 chiong li2 e5 taN3, sia3 hou7 Ia5-ho5-hoa;  I beh hu5-chhi5 li2, I eng2-eng2 bo5 hou7 gi7-lang5 io5-choah.
23)	Siong7-te3 ah, Li2 beh hou7 in ham7-loh8 ti7 biat8-bo5 e5 khiN;  Thai5-si2 lang5 kiaN5 kan-cha3 e5, boe7 oah8 kau3 tiong-lian5;  Tok8-tok8 goa2 beh oa2-kho3 Li2.

[56]	Hui-li7-su7 lang5 ti7 Ka-tek8 liah8-tioh8 Tai7-pit8, hit-si5 i choe3 chit e5 kim e5 si; kau hou7 Gak8-koaN; tiau7, si7 eng7 "hng7-hng7 bo5 siaN e5 kap"
1)	Siong7-te3 ah, kiu5 Li2 kho2-lin5 goa2, in-ui7 lang5 beh thun-chiah8 goa2;  Thong-jit8 kong-kek, ap-che3 goa2.
2)	Goa2 e5 tui3-tek8 thong-jit8 beh thun-chiah8 goa2,  In-ui7 khi2 kiau-ngou7 kong-kek goa2 e5 lang5 chin choe7.
3)	Goa2 ti7 kiaN-hiaN5 e5 si5,  Goa2 beh oa2-kho3 Li2.
4)	Goa2 kho3 Siong7-te3, goa2 beh o-lo2 I e5 oe7;  Goa2 i2-keng oa2-kho3 Siong7-te3, goa2 chiu7 bo5 kiaN.  Siok8 ti7 hiat-khi3--e5 beh siaN2 hoat-tit goa2 ta-oa5?
5)	In thong-jit8 koe2-chhoah8 goa2 e5 oe7;  In tui3 goa2 sou2-siuN7--e5, long2 si7 beh hai7 goa2.
6)	In chu7-chip8, bai5-hok8, teh siong3 goa2 e5 kha-pou7,  Chhin-chhiuN7 tng-tan2 beh hai7 goa2 e5 siN3-mia7.
7)	In choe3-phaiN2 kiam2 oe7 to5-thoat mah?  Siong7-te3 ah, kiu5 Li2 ti7 siu7-khi3-tiong, hou7 cheng3 peh-siN3 tui7-loh8.
8)	Goa2 e5 liu5-lok8, Li2 long2 ki3-siau3;  Kiu5 Li2 chiong goa2 e5 bak8-sai2 siu ti7 Li2 e5 phe5-long5;  Che kiam2 bo5 long2 ki3 ti7 Li2 e5 chheh mah?
9)	Goa2 kiu5-kio3 e5 jit8, goa2 e5 tui3-tek8 long2 beh oat8-tng2-sin the3--khi3;  Siong7-te3 ui7 goa2, che si7 goa2 sou2 chai.
10)	Goa2 kho3 Siong7-te3, goa2 beh o-lo2 I e5 oe7;  Goa2 kho3 Ia5-ho5-hoa, goa2 beh o-lo2 I e5 oe7.
11)	Goa2 i2-keng oa2-kho3 Siong7-te3, goa2 chiu7 bo5 kiaN;  Lang5 beh siaN2 hoat-tit goa2 ta-oa5?
12)	Siong7-te3 ah, goa2 tui3 Li2 sou2 he7 e5 goan7 ti7 goa2 e5 sin-chiuN7;  Goa2 beh eng7 sia7-un e5 che3 hian3 hou7 Li2.
13)	In-ui7 Li2 kiu3 goa2 e5 oah8-mia7 thoat-li7 si2-bo5;  Li2 kiam2-m7-si7 po2-hou7 goa2 e5 kha bo5 poah8-to2 mah?  Hou7 goa2 ti7 Siong7-te3 e5 bin7-cheng5, kiaN5 ti7 oah8-mia7 e5 kng tiong mah?

[57]	Tai7-pit8 siam2-pi7 So3-lo5, bih ti7 tong7-lai7; hit-si5 i choe3 chit e5 kim e5 si; kau hou7 Gak8-koaN; tiau7, si7 eng7 "Boh8-tit hui2-hoai7--e5".
1)	Siong7-te3 ah, kiu5 Li2 kho2-lin5 goa2, kho2-lin5 goa2;  Goa2 e5 sin beh tau5-hioh ti7 Li2;  Goa2 beh tau5-hioh ti7 Li2 sit8-kou2 e5 ti3-im3-e7,  Theng3-hau7 chiah e5 chai-e7 keng-ke3.
2)	Goa2 beh kiu5-kio3 Chi3-koaiN5 e5 Siong7-te3;  Chiu7-si7 ka7 goa2 chhiaN5-ti5 tak8-hang7 su7 e5 Siong7-te3.
3)	Tng hit e5 beh thun-chiah8 goa2 e5 lang5 hui2-pong3 goa2 e5 si5,  Siong7-te3 beh si-un, tui3 thiN kiu3 goa2; [Se3-lah8  Iah8 beh hoat-chhut I e5 chu5-ai3, kap I e5 seng5-sit8.
4)	Goa2 e5 siN3-mia7 ti7 sai e5 tiong-kan;  Goa2 to2 ti7 chhin-chhiuN7 he2 toh8 e5 se3-kan lang5 e5 tiong-kan;  In e5 chhui3-khi2 si7 chhiuN si7 chiN3,  In e5 chih8 si7 lai7-to.
5)	Siong7-te3 ah, goan7 Li2 koaiN5-toa7 poaN5-ke3 chiah e5 thiN,  Goan7 Li2 e5 eng5-kng poaN5-ke3 choan5-toe7.
6)	In ka7 goa2 e5 kha-pou7 siat lo5-bang7,  Ap-che3 goa2 e5 sim-sin5;  In ti7 goa2 e5 bin7-cheng5 khui ham7-khiN,  Ka-ki7 hoan2-tng2 poah8-loh8 hit lai7-bin7. [Se3-lah8
7)	Siong7-te3 ah, goa2 e5 sim chu7-chai7, goa2 e5 sim chu7-chai7;  Goa2 beh gim5-si, goa2 beh chhiuN3-koa o-lo2.
8)	Goa2 e5 sin5 ah, li2 tioh8 cheng-sin5 khi2-lai5;  Khim5 ah, sek ah, lin2 tioh8 cheng-sin5 khi2-lai5;  Goa2 pun2-sin beh chin cha2 cheng-sin5 khi2-lai5.
9)	Chu2 ah, Goa2 beh ti7 ban7 peh-siN3 e5 tiong-kan kam2-sia7 Li2;  Ti7 liat8-pang e5 tiong-kan chhiuN3-koa o-lo2 Li2.
10)	In-ui7 Li2 e5 chu5-ai3 toa7 kau3 tu2-thiN,  Li2 e5 seng5-sit8 kau3 kiong-chhong.
11)	Siong7-te3 ah, goan7 Li2 koaiN5-toa7 poaN5-ke3 chiah e5 thiN;  Goan7 Li2 e5 eng5-kng poaN5-ke3 choan5-toe7.

[58]	Tai7-pit8 kim e5 si; kau hou7 Gak8-koaN; tiau7, si7 eng7 "Boh8--tit hui2-hoai7".
1)	Se3-kan lang5 ah, lin2 cheng7-cheng7 kiam2 chin-chiaN3 kong2 kong-gi7 mah?  Lin2 kiam2 chiau3 seng5-sit8 kiaN5 sim2-phoaN3 mah?	
2)	M7-si7, lin2 si7 sim-lai7 choe3 phaiN2;  Lin2 ti7 toe7-chiuN7, eng7 lin2 e5 chhiu2 sou2 choe3 e5 kiong5-po7, chhin3 hou7 lang5.
3)	PhaiN2-lang5 chit8-e7 chhut bu2-thai, chiu7 kap Siong7-te3 chhiN-sou;  Chit8-e7 li7-khui lau7-bu2 e5 pak-tou2, chiu7 kiaN5 chha-lou7, kong2 peh8-chhat8 oe7.
4)	In e5 tok8 chhin-chhiuN7 choa5 e5 tok8,  In chhin-chhiuN7 chhau3-hi7-lang5 e5 tok8-choa5 that-bat8 hi7-khang;
5)	M7-thiaN khu-choa5 e5 lang5 e5 siaN,  Sui-bong2 gau5 ui7-hu5 liam7-chiu3--e5, in iah8 m7-thiaN.
6)	Siong7-te3 ah, kiu5 Li2 phah-chih8 in chhui3-lai7 e5 khi2;  Ia5-ho5-hoa ah, kiu5 Li2 phah-chih8 sai-a2-thun5 e5 toa7 ki chhui3-khi2.
7)	Goan7 in siau-biat8 chhin-chhiuN7 kin2-kin2 lau5 e5 chui2;  In e5 chiN3 pi2 beh sia7 e5 si5, goan7 in e5 chiN3 chhin-chhiuN7 phah-chih8.
8)	Goan7 in chhin-chhiuN7 lou5-le5, siau-iuN5--khi3;  Koh chhin-chhiuN7 hu5-jin5-lang5 ka-lauh8 bo5 kiN3-tioh8 thiN-jit8 e5 thai.
9)	Lin2 eng7 chhi3-a2 hiaN5 he2, tiaN2 iau2-be7 jiat8,  I beh eng7 kng2-le5-hong, chiong chhiN--e5 kap toh8--e5, choe3 chit8-e7 sau3--khi3.
10)	Gi7-lang5 khoaN3-kiN3 po3-eng3 e5 su7, chiu7 hoaN-hi2;  I beh ti7 phaiN2-lang5 e5 huih soe2 i e5 kha.
11)	Lang5 chiu7 beh kong2, Gi7-lang5 chin-chiaN3 u7 ho2-po3;  Ti7 toe7-bin7-chiuN7 ko2-jian5 u7 Siong7-te3 teh phoaN3-toan3.

[59]	So3-lo5 chhe lang5 khi3 bai5-hok8 Tai7-pit8 e5 chhu3, beh thai5--i;  hit-si5 Tai7-pit8 choe3 chit e5 kim e5 si; kau hou7 Gak8-koaN; tiau7, eng7 "Boh8-tit hui2-hoai7".
1)	Goa2 e5 Siong7-te3 ah, kiu5 Li2 kiu3 goa2 thoat-li7 goa2 e5 tui3-tek8;  An-ti3 goa2 ti7 koaiN5 e5 sou2-chai7, tit-tioh8 thoat-li7 hiah-e5 khi2-lai5 kong-kek goa2 e5 lang5.
2)	Kiu5 Li2 kiu3 goa2 thoat-li7 choe3-phaiN2 e5 lang5,  Koh kiu3 goa2 thoat-li7 ai3 thai5-si2 lang5 e5 lang5.
3)	In-ui7 in bai5-hok8 beh hai7 goa2 e5 siN3-mia7;  U7 beng2-lang5 chu7-chip8 lai5 kong-kek goa2;  Ia5-ho5-hoa ah, che m7-si7 in-ui7 goa2 e5 ke3-sit, iah8 m7-si7 in-ui7 goa2 e5 choe7-koa3.
4)	Goa2 sui-jian5 bo5 ke3-sit, in chau2 lai5, pi7-pan7 beh hai7 goa2;  Kiu5 Li2 cheng-sin5 khi2-lai5 pang-chan7 goa2, lai5 kam3-chhat.
5)	Ban7-kun e5 Siong7-te3 Ia5-ho5-hoa, chiu7-si7 I2-sek-liat8 e5 Siong7-te3 ah,  Kiu5 Li2 khi2--lai5, pan7-li2 ban7-kok; m7-thang lin5-bin2 kiN3-na7 kiaN5 kan-cha3 e5 phaiN2-lang5. [Se3-lah8
6)	In e5-hng-si5 to3--lai5, au5-kio3 chhin-chhiuN7 kau2;  Ti7 siaN5--nih si3-koe3 kiaN5.
7)	In e5 chhui3 thou3-chhut phaiN2-oe7,  Chhui3-tun5 u7 to.  In-ui7 in kong2, Chi7-chui7 thiaN-kiN3?
8)	Na7-si7 Li2 Ia5-ho5-hoa beh chhio3 in,  Li2 beh chhin3-chhio3 liat8-pang.
9)	Goa2 e5 khui3-lat8 ah, goa2 beh ng3-bang7 Li2;  In-ui7 Siong7-te3 si7 goa2 e5 koaiN5-tai5.
10)	Goa2 e5 Siong7-te3 beh eng7 chu5-ai3 ngia5-chih goa2;  Siong7-te3 beh hou7 goa2 khoaN3-kiN3 goa2 e5 tui3-tek8 siu7 po3-eng3.
11)	Boh8-tit chau5-biat8 in, kiaN-kiN3 goa2 e5 peh-siN3 boe7-ki3-tit;  Chu2 ah, goan2 e5 tin5-pai5 ah,  Kiu5 Li2 eng7 Li2 e5 khui3-lat8, hou7 in si3-soaN3, koh kang3-ke7.
12)	In-ui7 in chhui3 e5 choe7-koa3 kap chhui3-tun5 e5 oe7,  I2-kip8 in sou2 kong2 e5 chiu3-me7 kap peh8-chhat8,  Goan7 in ti7 kiau-ngou7 e5 tiong-kan siu7 liah8-tioh8.
13)	Kiu5 Li2 siu7-khi3 chau5-biat8 in, chau5-biat8 in, kau3 long2 bo5--khi3;  Hou7 in chai Siong7-te3 ti7 Nga2-kok e5 tiong-kan chiang2-koan5,  Kau3 ti7 toe7-kek8. [Se3-lah8
14)	In e5-hng-si5 to3--lai5, au5-kio3 chhin-chhiuN7 kau2;  Ti7 siaN5--nih si3-koe3 kiaN5.
15)	In beh chau2-lai5 chau2-khi3 chhe7 chiah8-mih8;  Na7 bo5 tit-tioh8 pa2, chiu7 thong-mi5 theng3-hau7.
16)	Na7-si7 goa2 beh chhiuN3-koa o-lo2 Li2 e5 khui3-lat8,  Cha2-khi2-si5 beh toa7-siaN o-lo2 Li2 e5 chu5-ai3;  In-ui7 Li2 bat choe3 goa2 e5 koaiN5-tai5,  Ti7 hoan7-lan7 e5 jit8, choe3 goa2 to5-siam2 e5 sou2-chai7.
17)	Goa2 e5 khui3-lat8 ah, goa2 beh chhiuN3-koa o-lo2 Li2;  In-ui7 Siong7-te3 si7 goa2 e5 koaiN5-tai5, si7 goa2 chu5-ai3 e5 Siong7-te3.

[60]	Tai7-pit8 ti7 nng7-tiau5 khoe e5 A-lan5, i2-kip8 So2-pa e5 A-lan5, kau-chian3 e5 si5, Iok-ap to3-lai5 ti7 Iam5-kok, thai5-si2 I2-tong lang5 chit8-ban7 nng7-chheng, hit-si5 Tai7-pit8 choe3 chit e5 kim e5 si, hou7 lang5 hak8-sip8; kau hou7 Gak8-koaN; tiau7, eng7 "Choe3 kan-cheng3 e5 pek-hap8-hoe".
1)	Siong7-te3 ah, Li2 bat khi3-sak goan2, pho3-hoai7 goan2;  Li2 bat siu7-khi3 goan2, kiu5 Li2 hou7 goan2 koh heng-khi2.
2)	Li2 hou7 toe7 tin2-tang7, iah8 hou7 i pang-lih8;  Goan7 Li2 i-ho2 i e5 lih8-hun5; in-ui7 toe7 io5-tang7.
3)	Li2 hou7 Li2 e5 peh-siN3 tu2-tioh8 kan-lan5;  Li2 hou7 goan2 lim hit e5 hou7 lang5 tian-lai5 to2-khi3 e5 chiu2.
4)	Li2 eng7 ki5 siuN2-su3 keng3-ui3 Li2 e5 lang5,  Thang ui7 chin-li2 kiah8--khi2-lai5 iat8. [Se3-lah8
5)	Kiu5 Li2 thiaN goan2, eng7 chiaN3-chhiu2 khan-kiu3 goan2,  Thang hou7 Li2 sou2 thiaN3 e5 lang5 tit-tioh8 kiu3.
6)	Siong7-te3 i2-keng ki2 I e5 seng3-kiat lai5 kong2, Goa2 beh tai7-iat8,  Goa2 beh pun-khui Si7-kiam3, niu5 Sou-kat e5 soaN-kok.
7)	Ki-liat8 si7 Goa2-e5, Ma2-na2-se iah8 si7 Goa2-e5;  I2-hoat-lian5 si7 Goa2 e5 thau5-khoe;  Iu5-tai7 si7 Goa2 e5 koan5-peng3.
8)	Mou5-ap beh choe3 Goa2 e5 ek8-phun5;  Goa2 beh hiat Goa2 e5 oe5 ti7 I2-tong;  Hui-li7-su7 toe7 ah, li2 in-ui7 Goa2 lai5 toa7-siaN hoah.
9)	Chi7-chui7 oe7 chhoa7 goa2 jip8 kian-kou3 e5 siaN5?  Chi7-chui7 chhoa7 goa2 jip8 I2-tong e5 toe7?
10)	Siong7-te3 ah, Li2 kiam2 m7-si7 khi3-sak goan2 mah?  Siong7-te3 ah, Li2 bo5 kap goan2 e5 kun-peng saN-kap chhut-khi3.
11)	Kiu5 Li2 pang-chan7 goan2 kong-kek tui3-tek8;  In-ui7 lang5 e5 chin2-kiu3 si7 khang-khang.
12)	Goan2 oa2-kho3 Siong7-te3, choe3-chiaN5 toa7 tai7-chi3;  In-ui7 thun2-tah8 goan2 e5 tui3-tek8--e5, chiu7-si7 I.

[61]	Tai7-pit8 e5 si, kau hou7 Gak8-koaN; eng7 si-hian5 e5 gak8-khi3.
1)	Siong7-te3 ah, kiu5 Li2 thiaN goa2 e5 kiu5-kio3;  AN3-loh8 thiaN goa2 e5 ki5-to2.
2)	Goa2 e5 sim sit-chi3 e5 si5, chiu7 beh tui3 toe7-kek8 kiu5-kio3 Li2;  Kiu5 Li2 chhoa7 goa2 kau3 hit-e5 pi2 goa2 khah-koaiN5 e5 chioh8-poaN5.
3)	In-ui7 Li2 bat choe3 goa2 to5-siam2 e5 sou2-chai7.  Choe3 goa2 kian-kou3 e5 tai5, lai5 thoat-li7 tui3-tek8.
4)	Goa2 beh eng2-oan2 toa3 ti7 Li2 e5 pou3-piN5;  Goa2 beh bih ti7 Li2 sit8-e7 un2-bat8 e5 sou2-chai7. [Se3-lah8
5)	Siong7-te3 ah, goa2 sou2 he7 e5 goan7, Li2 u7 thiaN-kiN3;  Li2 u7 chiong san2-giap8 siuN2-su3 keng3-ui3 Li2 e5 mia5 e5 lang5.
6)	Li2 beh ke-thiN ong5 e5 he3-siu7;  I e5 ni5-he3 beh kau3 tai7-tai7.
7)	I beh eng2-oan2 che7-ui7 ti7 Siong7-te3 e5 bin7-cheng5;  Goan7 Li2 pi7-pan7 chu5-ai3 kap seng5-sit8 lai5 po2-hou7 i.
8)	An2-ni goa2 beh chhiuN3-koa o-lo2 Li2 e5 mia5, kau3 eng2-oan2;  Thang jit8-jit8 sia7 goa2 e5 goan7.

[62]	Tai7-pit8 e5 si, chiau3 Ia5-tou7-tun3 e5 choe3-hoat; kau hou7 Gak8-koaN.
1)	Goa2 e5 sim cheng7-cheng7, choan-bu7 theng3-hau7 Siong7-te3,  Goa2 e5 chin2-kiu3 si7 tui3 I lai5.
2)	Tok8-tok8 I si7 goa2 e5 chioh8-poaN5, chin2-kiu3 goa2-e5;  I si7 goa2 e5 koaiN5-tai5, goa2 boe7 toa7 io5-tang7.
3)	Lin2 tai7-ke kong-kek lang5,  Chiong i hui2-hoai7,  Chhin-chhiuN7 hui2-hoai7 khi-chhia5 e5 chhiuN5, beh to2 e5 piah, beh kau3 ti7-si5 ah?
4)	In saN-kap ke3-bou5 choan-bu7 beh tui3 i chun-kui3 e5 ui7 ka7 i chhia--loh8-khi3,  In hoaN-hi2 peh8-chhat8;  In chhui3 chiok-hok, sim chiu3-chou2. [Se3-lah8
5)	Goa2 e5 sin5 ah, li2 tioh8 cheng7-cheng7, choan-bu7 theng3-hau7 Siong7-te3;  In-ui7 goa2 e5 ng3-bang7 si7 tui3 I lai5.
6)	Tok8-tok8 I si7 goa2 e5 chioh8-poaN5, si7 chin2-kiu3 goa2 e5;  I si7 goa2 e5 koaiN5-tai5, goa2 boe7 io5-tang7.
7)	Goa2 e5 chin2-kiu3, goa2 e5 eng5-kng, chai7-ti7 Siong7-te3;  Goa2 e5 khui3-lat8 e5 chioh8-poaN5, goa2 e5 siam2-pi7 e5 sou2-chai7, iah8 chai7-ti7 Siong7-te3.
8)	Lin2 cheng3 peh-siN3, tioh8 si5-si5 oa2-kho3 I;  Ti7 I e5 bin7-cheng5 piaN3-chhut lin2 e5 sim;  Siong7-te3 si7 lan2 to5-siam2 e5 sou2-chai7. [Se3-lah8
9)	Pi-bi5 e5 lang5 chin-chiaN3 si7 khang-hu, chun-kui3 e5 lang5 ia7 si7 hu-ke2;  He7 ti7 thian-pheng5-oaN2, tek-khak phu5--khi2-lai5,  In it-khai3 pi2 hou-khip e5 khi3 khah-khin.
10)	M7-thang oa2-kho3 po7-giok8;  M7-thang in-ui7 chhiuN2-theh8 lai5 kiau-ngou7;  Na7 chai5-po2 ke-thiN, m7-thang chu3-i3 ti7-hia.
11)	Siong7-te3 kong2 chit8-pai2,  Goa2 u7 thiaN-kiN3 nng7-hang7;  Chiu7-si7 koan5-leng5 siok8 ti7 Siong7-te3.
12)	Chu2 ah, chu5-ai3 iah8 si7 siok8 ti7 Li2;  In-ui7 Li2 chiau3 tak8-lang5 e5 sou2-kiaN5 lai5 po3-eng3 i.

[63]	Tai7-pit8 ti7 Iu5-tai7 khong3-ia2 e5 si5 choe3 chit siu2 si.
1)	Siong7-te3 ah, Li2 si7 goa2 e5 Siong7-te3; goa2 than3-cha2 beh chhe7 Li2.  Ti7 khong3-han7, khun3-khou2, bo5 chui2 e5 toe7,  Goa2 e5 sim chhui3-ta siau3-liam7 Li2,  goa2 e5 jiok8-the2 chhiat-chhiat him-bou7 Li2.
2)	Goa2 bat an2-ni ti7 seng3-sou2 tiau5-kiN3 Li2,  Ui7-tioh8 ai3 khoaN3 Li2 e5 koan5-leng5 kap Li2 e5 eng5-kng.
3)	In-ui7 Li2 e5 chu5-ai3 pi2 siN3-mia7 khah-ho2,  Goa2 e5 chhui3-tun5 beh o-lo2 Li2.
4)	Goa2 iau2-oah8 e5 si5, beh an2-ni o-lo2 Li2;  Goa2 beh hong7 Li2 e5 mia5, kiah8-khi2 goa2 e5 chhiu2.
5)	Goa2 e5 sim-sin5 beh pa2-chiok chhin-chhiuN7 chiah8 kut-chhe2 iu5-ji7;  Goa2 iah8 beh eng7 hoaN-hi2 e5 chhui3-tun5 o-lo2 Li2;
6)	Chiu7-si7 goa2 to2 ti7 bin5-chhng5 ki3-liam7 Li2,  Ti7 mi5-kan tak8-kiN siau3-liam7 Li2 e5 si5.
7)	In-ui7 Li2 bat pang-chan7 goa2,  Goa2 tiam3 ti7 Li2 sit8-kou2 e5 ti3-im3-e7 beh hoaN-hi2 chhut-siaN.
8)	Goa2 e5 sim te3 Li2 tiau5-tiau5;  Li2 e5 chiaN3-chhiu2 hu5-chhi5 goa2.
9)	Tok8-tok8 hiah e5 siau3-siuN7 beh biat8 goa2 e5 siN3-mia7 e5 lang5,  I beh ham7-loh8 ti7 toe7-e7 chhim e5 sou2-chai7.
10)	In beh hou7 to-kiam3 thai5;  In beh hou7 soaN-kau2 chiah8.
11)	Chong2-si7 ong5 beh in-ui7 Siong7-te3 lai5 hoaN-hi2;  Hoan7-na7 ki2 I lai5 chiu3-choa7--e5 teh-beh khoa-khau2;  In-ui7 peh8-chhat8 lang5 e5 chhui3 beh siu7 that-bat8.

[64]	Tai7-pit8 e5 si, kau hou7 Gak8-koaN.
1)	Siong7-te3 ah, goa2 ai-siong e5 si5, kiu5 Li2 thiaN goa2 e5 siaN;  Kiu5 Li2 po2-hou7 goa2 e5 oah8-mia7 bian2 kiaN tui3-tek8.
2)	Kiu5 Li2 chiong goa2 khng3-bat8, hou7 goa2 thoat-li7 choe3-phaiN2 e5 lang5 am3-chiN7 e5 ke3-bou5,  Kap kiaN5 put-gi7 e5 lang5 e5 jiau2-loan7.
3)	In boa5 in e5 chih8 chhin-chhiuN7 to;  In pi2-chun2 in e5 chiN3, chiu7-si7 ok-tok8 e5 oe7.
4)	Beh ti7 am3-chiN7 e5 sou2-chai7 sia7 oan5-choan5 e5 lang5;  In hut-jian5 sia7-tioh8 i, iah8 m7-kiaN.
5)	In saN bian2-le7 siat phaiN2 ke3-bou5;  In chham-siong5 am3-chiN7 tiuN lo5-bang7;  Kong2, Chi7-chui7 oe7 khoaN3-kiN3 in?
6)	In tou5-bou5 phaiN2-tai7, kong2, Goan2 chin7-lat8 tou5-bou5 i2-keng u7 tu2-ho2 e5 ke3-bou5;  In tak8-lang5 e5 liam7-thau5 kap sim-su put-chi2 chhim.
7)	Chong2-si7 Siong7-te3 beh eng7 chiN3 sia7 in;  In hut-jian5 tioh8-siong.
8)	In beh tioh8-tak, in e5 chih8 oe7 hai7 in pun2-sin;  Hoan7-na7 khoaN3-kiN3 in e5 , long2 beh io5-thau5.
9)	Cheng3-lang5 long2 beh kiaN-hiaN5,  Beh po3-iong5 Siong7-te3 sou2 choe3--e5,  Koh siong5-se3 siuN7 I e5 sou2-kiaN5.
10)	Gi7-lang5 beh in-ui7 Ia5-ho5-hoa lai5 hoaN-hi2, iah8 beh oa2-kho3 I;  Hoan7-na7 sim cheng3-tit8 e5 lang5, long2 beh khoa-khau2.

[65]	Tai7-pit8 e5 si-koa, kau hou7 Gak8-koaN.
1)	Siong7-te3 ah, ti7 Sek-an u7 lang5 o-lo2 teh theng3-hau7 Li2;  Iah8 beh tui3 Li2 sia7 sou2 he7 e5 goan7.
2)	ThiaN lang5 ki5-to2 e5 Chu2 ah,  KiN3 u7 hiat-khi3-e5 long2 beh chiu7-kun7 Li2.
3)	Choe7-ok khah-iaN5 goa2;  Lun7-kau3 goan2 e5 ke3-sit, Li2 long2 beh sia3-bian2.
4)	Li2 sou2 keng2-soan2, hou7 i chhin-kun7 Li2,  Tiam3 ti7 Li2 e5 iN7-lai7--e5, chit-ho7 lang5 u7 hok-khi3;  Goan2 beh in-ui7 Li2 e5 chhu3, Li2 e5 seng3-tian7 e5 hok-khi3,  Lai5 sim-moa2 i3-chiok.
5)	Kiu3 goan2 e5 Siong7-te3 ah,  Li2 beh eng7 ui-giam5, peng2 kong-gi7 lai5 in3 goan2;  Li2 si7 toe7-kek8 kap hai2-bin7 hng7-hng7 e5 lang5,  Long2-chong2 sou2 oa2-kho3--e5.
6)	I i2-keng eng7 toa7 koan5-leng5 ha5-io;  Chiu7 eng7 I e5 khui3-lat8 an-tiaN7 chiah e5 soaN.
7)	Chiah e5 hai2 hoa7-hoa7-hau2, kap ki5-tiong hai2-eng2 hoa7-hoa7-hau2,  I2-kip8 ban7 peh-siN3 e5 soan-hoa, I hou7 in peng5-cheng7.
8)	Khia7-khi2 toe7-kek8 e5 lang5 in-ui7 Li2 e5 sin5-jiah lai5 kiaN-hiaN5;  Jit8-chhut jit8-loh8 e5 sou2-chai7, Li2 hou7 in long2 hoaN-hi2.
9)	Li2 koan3-kou3 thou2-toe7, loh8 hou7 koan3-ak i, hou7 i chin-pui5;  Siong7-te3 e5 ho5, i e5 chui2 moa2-moa2;  Li2 an2-ni pi7-pan7 thou2-toe7, chiu7-si7 thoe3 lang5 pi7-pan7 gou7-kak.
10)	Li2 koan3-ak chhan5-hng5, moa2 i e5 kau, siu piN5 i e5 leng5;  Loh8 ho2 e5 hou7-chui2, hou7 thou2-toe7 nng2-nng2;  Ki5-tiong sou2 hoat-siN--e5 tit-tioh8 Li2 su3-hok.
11)	Li2 eng7 Li2 e5 un-tian2 choe3 ni5-tang e5 bian2-liu5,  Li2 e5 lou7-keng3 long2 u7 iu5 teh tih.
12)	Tih ti7 khong3-ia2 e5 chhau2-pou;  SoaN-thau5 eng7 hoaN-hi2 choe3-toa3 lai5 ha5.
13)	Chhau2-pou eng7 iuN5-kun5 choe3 saN lai5 chheng7;  SoaN-kok eng7 gou7-kak choe3 moa lai5 kham3;  In long2 hoaN-hi2 chhut-siaN, lai5 gim5-si.

[66]	Chit phiN si-koa, kau hou7 Gak8-koaN.
1)	Choan5-toe7 long2 tioh8 tui3 Siong7-te3 lai5 chhut hoaN-hi2 e5 siaN;
2)	ChhiuN3-koa o-lo2 I e5 mia5 e5 eng5-kng;  Eng7 o-lo2 e5 oe7 lai5 hian2-beng5 I e5 eng5-kng.
3)	Tioh8 tui3 Siong7-te3 kong2, Li2 e5 sou2-choe3 kau3 hiah thang kiaN!  In-ui7 Li2 e5 toa7 koan5-leng5, Li2 e5 tui3-tek8 beh hang5-hok8 Li2.
4)	Choan5-toe7 beh keng3-pai3 Li2,  Gim5-si o-lo2 Li2;  Beh gim5-si o-lo2 Li2 e5 mia5. [Se3-lah8
5)	Lin2 tioh8 lai5, lai5 khoaN3 Siong7-te3 sou2-kiaN5 e5 su7,  I tui3 se3-kan-lang5 sou2-choe3--e5, put-chi2 thang kiaN.
6)	I chiong hai2 pian3-choe3 ta-toe7;  In pou7-kiaN5 ke3-ho5;  Ti7-hia goan2 in-ui7 I lai5 hoaN-hi2.
7)	I eng7 I e5 koan5 ti7-li2, tit8 kau3 eng2-oan2;  I e5 bak8-chiu kam3-chhat liat8-pang;  Poe7-gek8 e5 lang5 m7 thang chu7-ko. [Se3-lah8
8)	Ban7 peh-siN3 ah, lin2 tioh8 o-lo2 goan2 e5 Siong7-te3;  Hou7 lang5 thiaN-kiN3 o-lo2 I e5 siaN.
9)	I hou7 goan2 e5 siN3-mia7 oah8-teh;  Iah8 bo5 hou7 goan2 e5 kha io5-tang7.
10)	Siong7-te3 ah, Li2 bat chhi3-giam7 goan2;  Thoan3-lian7 goan2 chhin-chhiuN7 thoan3-lian7 gun5 chit8-iuN7.
11)	Li2 hou7 goan2 jip8 lo5-bang7;  Eng7 tang7-taN3 he7 ti7 goan2 e5 sin-chiuN7.
12)	Li2 hou7 lang5 che7-chhia, poaN5-ke3 goan2 e5 thau5-khak;  Goan2 keng-ke3 chui2-he2.  Chong2-si7 Li2 hou7 goan2 kau3 pu3-u7 e5 sou2-chai7.
13)	Goa2 beh eng7 sio-che3 chin3-jip8 Li2 e5 chhu3;  Goa2 beh tui3 Li2 sia7 goa2 e5 goan7,
14)	Chiu7-si7 ti7 goa2 hoan7-lan7 e5 si5, goa2 e5 chhui3-tun5 sou2 kong2--e5,  Goa2 e5 chhui3 sou2 he7 e5 goan7.
15)	Goa2 beh eng7 pui5 e5 cheng-siN e5 sio-che3,  Kap kang-iuN5 e5 phang-bi7, hian3 hou7 Li2;  Koh eng7 kang e5 gu5, kang e5 soaN-iuN5, lai5 hian3. [Se3-lah8
16)	Hoan7-na7 keng3-ui3 Siong7-te3 e5 lang5, lin2 long2 tioh8 lai5 thiaN;  Goa2 beh kong2-khi2 I ui7 goa2 sou2 kiaN5 e5 su7.
17)	Goa2 bat eng7 goa2 e5 chhui3 kiu5-kio3 I;  Eng7 goa2 e5 chih8 o-lo2 I choe3 koaiN5.
18)	Goa2 na7 sim-lai7 chu3-tiong7 choe7-ok,  Chu2 tek-khak bo5 beh thiaN;
19)	Chong2-si7 Siong7-te3 sit8-chai7 u7 thiaN-kiN3;  I2-keng aN3-loh8 thiaN goa2 ki5-to2 e5 siaN.
20)	Siong7-te3 si7 eng-kai o-lo2--e5,  I be7-bat the-si5 goa2 e5 ki5-to2, iah8 be7-bat hou7 I e5 chu5-ai3 li7-khui goa2.

[67]	Chit phiN si-koa; kau hou7 Gak8-koaN; eng7 si-hian5 e5 gak8-khi3.
1)	Goan7 Siong7-te3 lin5-bin2 goan2, su3-hok goan2;  Hou7 I e5 bin7 chio3-kng goan2; [Se3-lah8
2)	Thang hou7 se3-kai3 chai Li2 e5 to7-lou7,  Ban7-kok-tiong chai Li2 e5 kiu3-un.
3)	Siong7-te3 ah, goan7 liat8-pang o-lo2 Li2;  Goan7 liat8-pang long2 o-lo2 Li2.
4)	Goan7 ban7-kok khoai3-lok8, chhut hoaN-hi2 e5 siaN;  In-ui7 Li2 beh chiau3 kong-to7 sim2-phoaN3 liat8-pang;  Ti7-li2 toe7-chiuN7 e5 ban7-kok. [Se3-lah8
5)	Siong7-te3 ah, goan7 liat8-pang o-lo2 Li2;  Goan7 liat8-pang long2 o-lo2 Li2.
6)	Toe7 i2-keng chhut thou2-san2,  Siong7-te3, chiu7-si7 goan2 e5 Siong7-te3, beh su3-hok goan2.
7)	Siong7-te3 beh su3-hok goan2;  Toe7 e5 si3-kek8 long2 beh keng3-ui3 I.

[68]	Tai7-pit8 e5 si-koa; kau hou7 Gak8-koaN.
1)	Goan7 Siong7-te3 khi2--lai5,  hou7 I e5 tui3-tek8 si3-soaN3;  Hou7 oan3-hun7 I e5 lang5, tui3 I e5 bin7-cheng5 to5-chau2.
2)	Li2 ka7 in koaN2-soaN3, chhin-chhiuN7 ian siu7 chhe-soaN3;  PhaiN2-lang5 kiN3-tioh8 Siong7-te3 e5 bin7 chiu7 siau-biat8;  Chhin-chhiuN7 lah8 kiN3-tioh8 he2 chiu7 iuN5--khi3.
3)	Chong2-si7 gi7-lang5 beh hoaN-hi2, in ti7 Siong7-te3 e5 bin7-cheng5 beh khoai3-lok8;  In iah8 beh hoaN-hoaN hi2-hi2.
4)	Lin2 tioh8 tui3 Siong7-te3 gim5-si, chhiuN3-koa o-lo2 I e5 mia5;  Ui7-tioh8 hit e5 che7-chhia keng-ke3 khong3-ia2--e5, siu-cho7 toa7-lou7;  I e5 mia5 si7 Ia5-ho5-hoa.  Tioh8 ti7 I e5 bin7-cheng5 khoai3-lok8.
5)	Siong7-te3 ti7 I seng3 e5 sou2-chai7, choe3 kou-ji5 e5 pe7;  choe3 koaN2-hu7 e5 sin-oan--e5.
6)	Siong7-te3 hou7 kou-toaN e5 lang5 u7 ke;  Hou7 siu7 koaiN-kaN e5 lang5 chhut-lai5 hiong2-hok;  Tok8-tok8 poe7-gek8 e5 lang5 tiam3 ti7 ta-so3 e5 toe7.
7)	Siong7-te3 ah, cha2 Li2 kiaN5 ti7 peh-siN3 e5 thau5-cheng5,  Keng-ke3 khong3-ia2; [Se3-lah8
8)	Hit-si5 toe7 kiN3-tioh8 Siong7-te3 e5 bin7 chiu7 tin2-tang7,  ThiN iah8 loh8 hou7;  Hit e5 Se-nai2 ia7 tin2-tang7, si7 kiN3-tioh8 Siong7-te3, I2-sek-liat8 e5 Siong7-te3 e5 bin7.
9)	Siong7-te3--ah, Li2 loh8 toa7 hou7,  Li2 e5 san2-giap8 I2-sek-liat8 ia3-sian7 e5 si5, Li2 hou7 i kian-kou3.
10)	Li2 e5 hoe7-chiong3 tiam3 ti7 hit tiong-kan;  Siong7-te3 ah, Li2 ui7-tioh8 song3-hiong lang5 pi7-pan7 un-hui7.
11)	Chu2 chhut beng7-leng7;  Thoan5 ho2 siau-sit e5 hu7-lu2 chiaN5 toa7-tin7.
12)	Koan2-peng e5 ong5 to5-chau2 lah, to5-chau2 lah,  Tiam3 ti7 ke-lai7 e5 hu7-lu2 pun-tioh8 sou2 chhiuN2 e5 mih8.
13)	Lin2 to2 ti7 iuN5-tiau5-lai7 e5 si5,  Chhin-chhiuN7 kap e5 sit8 siuN peh8-gun5;  I e5 mng5 siuN ng5-kim.
14)	Choan5-leng5--e5 ti7 hit lai7-bin7 koaN2-soaN3 liat8-ong5 e5 si5,  Se3-bin7 chhin-chhiuN7 ti7 Sat-bun5-soaN loh8-seh.
15)	Pa-san soaN si7 Siong7-te3 e5 soaN;  Pa-san soaN si7 choe7-choe7 soaN-chiam e5 soaN.
16)	Lin2 choe7-choe7 soaN-chiam e5 soaN ah,  Lin2 siaN2-su7 gin5 Siong7-te3 sou2 ai3 khia7-khi2 e5 soaN?  Ia5-ho5-hoa beh tiam3 ti7-hia kau3 eng2-oan2.
17)	Siong7-te3 e5 chhia chheng-chheng ban7-ban7;  Chu2 ti7 hit tiong-kan, chhin-chhiuN7 ti7 Se-nai2, ti7 seng3 e5 sou2-chai7.
18)	Li2 i2-keng chiuN7 kau3 koaiN5 e5 sou2-chai7, liah8 hiah e5 siu7-liah8--e5;  Li2 ti7 lang5 e5 tiong-kan siu7 in sou2 hian3--e5, lian5 poe7-gek8 e5 lang5 iah8 hian3;  Hou7 Ia5-ho5-hoa Siong7-te3 thang khia7-khi2 in tiong-kan.
19)	Chu2 si7 eng-kai o-lo2--e5, I jit8-jit8 pe7 goan2 e5 taN3;  Chiu7-si7 kiu3 goan2 e5 Siong7-te3. [Se3-lah8
20)	Siong7-te3 si7 ka7 goan2 kiaN5 tak8-iuN7 chin2-kiu3 e5 Siong7-te3;  Oe7 thoat-li7 si2-bo5, si7 chai7-ti7 Chu2 Ia5-ho5-hoa.
21)	Chong2-si7 Siong7-te3 beh phah-phoa3 I e5 tui3-tek8 e5 thau5-khak;  Chiu7-si7 hit e5 siong5-siong5 hoan7-choe7 e5 lang5 e5 thau5-khak.
22)	Chu2 kong2, Goa2 beh hou7 in tui3 Pa-san to3-tng2--lai5,  Tui3 chhim-ian hou7 in to3-tng2-lai5;
23)	Hou7 li2 phah-chhui3 in, li2 e5 kha tah8 ti7 tui3-tek8 e5 huih;  Li2 e5 kau2 e5 chih8 chi7--in.
24)	Siong7-te3 ah, Li2 si7 goa2 e5 Siong7-te3, goa2 e5 ong5;  Lang5 i2-keng khoaN3-kiN3 Li2 teh kiaN5, kiaN5 jip8 seng3 e5 sou2-chai7.
25)	ChhiuN3-koa--e5 kiaN5 ti7 thau5-cheng5, chok-gak8--e5 te3 ti7 au7-bin7,  Io5 lin-long-kou2 e5 cha-bou2-gin2-a2 ti7 tiong-kan.
26)	Tui3 I2-sek-liat8 e5 goan5-thau5 lai5--e5,  Ti7 tak8 e5 hoe7-tiong, tioh8 o-lo2 Siong7-te3, chiu7-si7 Chu2.
27)	Ti7-hia u7 koan2-hat in e5 sio2 Pian7-nga2-bin2,  U7 Iu5-tai7 e5 chok8-tiuN2 kap in kui-kun5 e5 cheng3-lang5;  U7 Se-pou3-lun5 e5 chok8-tiuN2, u7 Na2-hut-tha-li7 e5 chok8-tiuN2.
28)	Li2 e5 Siong7-te3 tiaN7-tioh8 li2 e5 khui3-lat8;  Siong7-te3 ah, kiu5 Li2 kian-kou3 Li2 ka7 goan2 sou2 chiaN5 e5 su7.
29)	Ui7-tioh8 Li2 Ia5-lou7-sat-leng2 e5 tian7,  Liat8-ong5 beh toa3 le2-mih8 hian3 hou7 Li2.
30)	Kiu5 Li2 chek-pi7 lou5-ui2-tiong e5 ia2-siu3,  Kap kui-kun5 e5 gu5-kang2, i2-kip8 liat8-pang-tiong e5 gu5-a2,  Chiong gun5 tah8 ti7 kha-e7;  Siong7-te3 koaN2-soaN3 ai3 kau-chian3 e5 peh-siN3.
31)	Toa7-koaN beh tui3 Ai-kip8 lai5;  Kou2-sit8 beh koaN2-kin2 ng3 Siong7-te3 lai5 kiah8-khi2 chhiu2.
32)	Se3-chiuN7 e5 liat8-kok ah, lin2 tioh8 tui3 Siong7-te3 chhiuN3-koa,  Goan7 lin2 gim5-si o-lo2 Chu2. [Se3-lah8
33)	Chiu7-si7 o-lo2 hit e5 che7 ti7 tui3 kou2-cha2 chiu7 u7, kek8-koaiN5 e5 thiN e5 Chu2.  I hoat-chhut I e5 siaN, chiu7-si7 kek8-toa7 e5 siaN.
34)	Lin2 tioh8 chiong koan5-leng5 kui hou7 Siong7-te3;  I e5 ui-giam5 ti7 I2-sek-liat8 e5 teng2-bin7,  I e5 koan5-leng5 si7 ti7 kiong-chhong.
35)	Siong7-te3 ah, Li2 tui3 Li2 seng3 e5 sou2-chai7 chin-chiaN3 thang kiaN;  I2-sek-liat8 e5 Siong7-te3 si7 hit e5 chiong khui3-lat8 koan5-leng5 siuN2-su3 I e5 peh-siN3 e5,  Siong7-te3 si7 eng-kai o-lo2 e5.

[69]	Tai7-pit8 e5 si; kau hou7 Gak8-koaN; tiau7 si7 eng7 "Pek-hap8-hoe".
1)	Siong7-te3 ah, kiu5 Li2 kiu3 goa2,  In-ui7 chiah e5 chui2 beh im goa2 e5 siN3-mia7.
2)	Goa2 ham7-loh8 ti7 chhim e5 thou5-be5-lai7, bo5 thang khia7-kha e5 sou2-chai7;  Goa2 kau3 chhim e5 chui2-lai7, toa7-chui2 im-bat8 goa2.
3)	Goa2 in-ui7 goa2 e5 au5-kio3 kau3 ia3-sian7, goa2 e5 na5-au5 ta--khi3;  Goa2 in-ui7 theng3-hau7 goa2 e5 Siong7-te3, bak8-chiu hoe.
4)	Bo5 in-toaN oan3-hun7 goa2-e5 khah choe7 goa2 e5 thau5-mng5;  Lam7-sam2 choe3 goa2 e5 tui3-tek8, beh biat8-bo5 goa2-e5, put-chi2 kiong5-beng2;  Goa2 sou2 bo5 chhiuN2 e5, goa2 ia7 tioh8 heng5.
5)	Siong7-te3 ah, goa2 e5 gu5-gong7 Li2 pun2 chai;  Goa2 e5 choe7-koa3 bo5 un2-moa5 ti7 Li2.
6)	Ban7-kun e5 Chu2 Ia5-ho5-hoa ah, kiu5 Li2 m7-thang hou7 hiah e5 theng3-hau7 Li2 e5 lang5 ui7-tioh8 goa2 lai5 kian3-siau3;  I2-sek-liat8 e5 Siong7-te3 ah, kiu5 Li2 m7-thang hou7 hiah e5 chhe7 Li2 e5 lang5 ui7-tioh8 goa2 lai5 siu7 leng5-jiok8.
7)	In-ui7 goa2 ui7-tioh8 Li2 e5 ian5-kou3 siu7 loe2-me7,  Goa2 moa2-bin7 kian3-siau3.
8)	Goa2 e5 hiaN-ti7 khoaN3 goa2 choe3 ke3-lou7 e5 lang5,  Goa2 e5 tang5-pau khoaN3 goa2 choe3 goa7-pang-lang5.
9)	In-ui7 goa2 ui7-tioh8 Li2 e5 chhu3 sim-lai7 chhin-chhiuN7 he2 toh8;  Koh loe2-me7 Li2 e5 lang5 e5 loe2-me7 long2 kau3 ti7 goa2.
10)	Goa2 lau5 bak8-sai2, eng7 kim3-chiah8 khek-khou2 goa2 e5 sim;  Che hoan2-tng2 choe3 goa2 e5 leng5-jiok8.
11)	Goa2 eng7 moa5-pou3 choe3 i-chiuN5,  Lang5 chiu7 eng7 goa2 choe3 chhiau3-tam5.
12)	Che7 ti7 siaN5-mng5--e5 tam5-lun7 goa2;  Chiu2-han3 eng7 goa2 choe3 koa-khek.
13)	Chong2-si7 goa2 ti7 tit-tioh8 chiap-lap8 e5 si5, tui3 Ia5-ho5-hoa Li2 ki5-to2;  Siong7-te3 ah, kiu5 Li2 chiau3 Li2 chu5-ai3 e5 hong-seng7,  Chiau3 Li2 chin2-kiu3 e5 chin-sit8 lai5 in3 goa2.
14)	Kiu5 Li2 kiu3 goa2 chhut thou5-be5, hou7 goa2 bo5 tim5--loh8-khi3;  Kiu5 Li2 kiu3 goa2 thoat-li7 oan3-hun7 goa2 e5 lang5, hou7 goa2 chhut chhim e5 chui2.
15)	Kiu5 Li2 boh8-tit iong5-un2 toa7-chui2 im-bat8 goa2;  Boh8-tit iong5-un2 chhim-ian thun goa2;  Boh8-tit iong5-un2 ham7-khiN ham7 goa2.
16)	Ia5-ho5-hoa ah, kiu5 Li2 in3 goa2, in-ui7 Li2 e5 chu5-ai3 si7 ho2;  Kiu5 Li2 chiau3 Li2 chu5-pi e5 hong-seng7 oat8--ke3-lai5 khoaN3 goa2.
17)	M7-thang ng-bin7 m7-khoaN3 Li2 e5 lou5-pok8;  In-ui7 goa2 ti7 hoan7-lan7 e5 tiong-kan, kiu5 Li2 kin2-kin2 lai5 in3 goa2.
18)	Kiu5 Li2 chhin-kun7 goa2 e5 leng5-hun5 lai5 kiu3-siok8 i;  Kiu5 Li2 in-ui7 goa2 e5 tui3-tek8 lai5 siok8-hoe5 goa2.
19)	Li2 chai goa2 sou2 siu7 e5 loe2-me7, kian3-siau3, leng5-jiok8;  Goa2 e5 tui3-tek8 long2 ti7 Li2 e5 bin7-cheng5.
20)	Loe2-me7 i2-kneg thiah-lih8 goa2 e5 sim, goa2 e5 iu-bun7 moa2-moa2;  Goa2 ng3-bang7 lang5 kho2-lin5, ia7 bo5 chit8-e5,  Ng3-bang7 lang5 an-ui3, ia7 chhe7 bo5 chit8-e5.
21)	In theh8 khou2-taN2 hou7 goa2 choe3 chiah8-mih8,  Goa2 chhui3-ta, in eng7 chhou3 hou7 goa2 lim.
22)	Goan7 in e5 ian5-toh ti7 in e5 bin7-cheng5 piN3-choe3 lo5-bang7,  Ti7 in peng5-an e5 si5, piN3-choe3 oah8-tauh.
23)	Goan7 in e5 bak8-chiu ou-am3 boe7 khoaN3-kiN3,  Goan7 Li2 hou7 in e5 io siong5-siong5 gi7-gi7-chhoah.
24)	Goan7 Li2 e5 thong3-hun7 piaN3 ti7 in e5 sin-chiuN7;  Hou7 Li2 liat8-liat8 e5 siu7-khi3 jip--tioh8 in.
25)	Goan7 in khia7-khi2 e5 sou2-chai7 piN3-choe3 pha-hng;  Goan7 in e5 pou3-piN5 bo5 lang5 khia7-khi2.
26)	In-ui7 Li2 sou2 phah hit e5 lang5, in chiu7 khun2-pek i;  Li2 sou2 phah-siong hiah e5 lang5, in poaN-tiah8 in e5 iu-khou2.
27)	Goan7 Li2 ti7 in e5 choe7-siong7 ka choe7;  Boh8-tit iong5-un2 in u7 hun7 Li2 e5 gi7.
28)	Goan7 in tui3 oah8-mia7 e5 chheh siu7 chhat-biat8,  Bo5 ki3 ti7 gi7-lang5 e5 tiong-kan.
29)	Chong2-si7 goa2 si7 khun3-khou2 iu-siong e5 lang5;  Siong7-te3 ah, goan7 Li2 e5 kiu3-un an-ti3 goa2 ti7 koaiN5 e5 sou2-chai7.
30)	Goa2 beh eng7 si-koa o-lo2 Siong7-te3 e5 mia5;  Ia7 beh eng7 kam2-sia7 chheng I choe3 toa7.
31)	Che si7 hou7 Ia5-ho5-hoa hoaN-hi2, iaN5-ke3 hian3 gu5,  A2-si7 hian3 u7-kak u7-toe5 e5 gu5-kang2.
32)	Khiam-pi e5 lang5 khoaN3-kiN3 chiu7 hoaN-hi2;  Lin2 chhe7 Siong7-te3 e5 lang5, goan7 lin2 e5 sim oah8--khi2-lai5.
33)	In-ui7 Ia5-ho5-hoa thiaN song3-hiong e5 lang5,  Bo5 khoaN3-khin ui7-tioh8 I siu7 koaiN-kaN e5 lang5.
34)	Goan7 thiN kap toe7 o-lo2 I;  Hai2 kap ki5-tiong it-chhe3 e5 tong7-but8 ia7 tioh8 o-lo2 I.
35)	In-ui7 Siong7-te3 beh kiu3 Sek-an, khi2-cho7 Iu5-tai7 e5 siaN5;  In beh khia7-khi2 ti7-hia, tit-tioh8 i choe3-giap8.
36)	I e5 lou5-pok8 e5 hou7-e3 beh soa3-chiap i,  ThiaN3 I e5 mia5 e5 lang5 beh tiam3 ti7 hit tiong-kan.

[70]	Tai7-pit8 e5 ki3-liam7 si; kau hou7 Gak8-koaN.
1)	Siong7-te3 ah, kiu5 Li2 kin2-kin2 chin2-kiu3 goa2;  Ia5-ho5-hoa ah, kiu5 Li2 kin2-kin2 pang-chan7 goa2.
2)	Goan7 hiah e5 siau3-siuN7 goa2 e5 siN3-mia7 e5 lang5, kian3-siau3 lau3-khui3;  Goan7 hiah e5 hoaN-hi2 goa2 siu7 ham7-hai7--e5, oat8-to3-tng2 siu7 leng5-jiok8.
3)	Goan7 hiah-e5 kong2, Houh--chai7, Houh--chai7 e5,  In-ui7 kian3-siau3 lai5 oat8-to3-tng2.
4)	Goan7 it-chhe3 chhe7 Li2 e5 in-ui7 Li2 hoaN-hi2 khoai3-lok8;  Goan7 hiah e5 him-bou7 Li2 kiu3-un7-e5 siong5-siong5 kong2,  Tioh8 chun Siong7-te3 choe3 toa7.
5)	Chong2-si7 goa2 si7 khun3-khou2 song3-hiong-e5,  Siong7-te3 ah, kiu5 Li2 kin2-kin2 kau3 goa2 chia;  Li2 si7 pang-chan7 goa2 e5, chin2-kiu3 goa2 e5,  Ia5-ho5-hoa ah, kiu5 Li2 m7-thang ian5-chhian5.

[71]	Ia5-ho5-hoa ah, goa2 oa2-kho3 Li2,  Kiu5 Li2 hou7 goa2 eng2-eng2 bo5 kian3-siau3.
2)	Chiau3 Li2 e5 kong-gi7 chin2-kiu3 goa2, hou7 goa2 thoat-li7;  AN3 hi7-khang thiaN goa2, lai5 kiu3 goa2.
3)	Kiu5 Li2 choe3 goa2 thang khia7-khi2 e5 chioh8-poaN5, hou7 goa2 siong5-siong5 khi3 tiam3 hia;  Li2 i2-keng beng7-leng7 beh kiu3 goa2.  In-ui7 Li2 si7 goa2 e5 soaN-giam5, goa2 e5 soaN-che7.
4)	Goa2 e5 Siong7-te3 ah, kiu5 Li2 kiu3 goa2 thoat-li7 phaiN2-lang5 e5 chhiu2,  Thoat-li7 put-gi7 kap chan5-jim2 e5 lang5 e5 chhiu2-thau5.
5)	In-ui7 Chu2 Ia5-ho5-hoa, Li2 si7 goa2 sou2 ng3-bang7-e5;  Tui3 goa2 siau3-lian5 e5 si5 Li2 si7 goa2 sou2 oa2-kho3-e5.
6)	Goa2 tui3 thai--nih hou7 Li2 hu5-chhi5,  Hou7 goa2 chhut lau7-bu2 e5 pak-tou2 e5, si7 Li2;  Goa2 beh siong5-siong5 o-lo2 Li2.
7)	Choe7-choe7 lang5 liah8 goa2 choe3 ki5-koai3;  Chong2-si7 Li2 si7 goa2 kian-kou3 to5-siam2 e5 sou2-chai7.
8)	Goa2 moa2-chhui3 beh o-lo2 Li2,  Thong-jit8 beh eng5-kng Li2.
9)	Goa2 ni5-lau7 e5 si5, kiu5 Li2 m7-thang pang3-sak goa2;  Goa2 khui3-lat8 soe-lam2 e5 si5, kiu5 Li2 m7-thang li7-khui goa2.
10)	In-ui7 goa2 e5 tui3-tek8 gi7-lun7 goa2;  Hiah-e5 tng-tan2 beh hai7 goa2 e5 siN3-mia7--e5 saN-kap chham-siong5,
11)	Kong2, Siong7-te3 i2-keng pang3-sak i;  TaN tioh8 tui-koaN2 i, liah8 i; in-ui7 bo5 kiu3 i e5.
12)	Siong7-te3 ah, kiu5 Li2 m7-thang li7-khui goa2 hng7-hng7;  Goa2 e5 Siong7-te3 ah, kiu5 Li2 kin2-kin2 lai5 pang-chan7 goa2.
13)	Goan7 hiah-e5 choe3 goa2 siN3-mia7 e5 tui3-tek8 e5, siu7 kian3-siau3 biat8-bo5;  Goan7 hiah e5 ke3-bou5 hai7 goa2 e5, siu7 leng5-jiok8 lau3-khui3.
14)	Chong2-si7 goa2 beh siong5-siong5 ng3-bang7,  Goa2 beh na2-ku2 na2 o-lo2 Li2,
15)	Li2 e5 kong-gi7, i2-kip8 Li2 e5 chin2-kiu3 sng3-boe7-liau2,  Goa2 e5 chhui3 thong-jit8 beh kong2-khi2.
16)	Goa2 beh lai5 kong2 Chu2 Ia5-ho5-hoa toa7 koan5-leng5 e5 su7;  Goa2 toaN-toaN beh kong2-khi2 Li2 e5 gi7.
17)	Siong7-te3 ah, tui3 goa2 siau3-lian5 e5 si5 Li2 u7 ka3-si7 goa2;  Kau3 hian7-kim goa2 bat po3-iong5 Li2 ki5-biau7 e5 sou2-choe3.
18)	Siong7-te3 ah, goa2 kau3 ni5-lau7; thau5-mng5-peh8 e5 si5, kiu5 Li2 m7-thang pang3-sak goa2;  Theng3-hau7 goa2 chiong Li2 e5 khui3-lat8 chi2-si7 e7-tai7,  Chiong Li2 e5 toa7 koan5-leng5 chi2-si7 it-chhe3 chiong-lai5 e5 lang5.
19)	Siong7-te3 ah, Li2 e5 gi7 chin koaiN5;  Siong7-te3 ah, Li2 bat kiaN5 toa7 e5 su7;  Chi7-chui7 oe7 chhin-chhiuN7 Li2?
20)	Li2 si7 hou7 goan2 lek8-ke3 choe7-choe7 toa7 hoan7-lan7 e5;  Li2 beh hou7 goan2 koh-chai3 oah8;  Ia7 beh kiu3 goan2 tui3 toe7 e5 chhim-ian khi2-lai5.
21)	Kiu5 Li2 hou7 goa2 na2 koaiN5-toa7,  Koh to3-tng2 an-ui3 goa2.
22)	Goa2 e5 Siong7-te3 ah, goa2 beh toaN5-sek o-lo2 Li2,  O-lo2 Li2 e5 chin-sit8;  I2-sek-liat8 e5 Seng3-e5 ah,  Goa2 beh toaN5-khim5 o-lo2 Li2.
23)	Goa2 chhiuN3-koa o-lo2 Li2 e5 si5,  Goa2 e5 chhui3-tun5, i2-kip8 Li2 sou2 kiu3-siok8 goa2 e5 leng5-hun5, beh hoaN-hi2 chhut-siaN.
24)	Koh goa2 e5 chih8 kui-jit8 beh kang2-lun7 Li2 e5 gi7,  In-ui7 hiah e5 ke3-bou5 hai7 goa2 e5 lang5 i2-keng kian3-siau3 siu7 leng5-jiok8.

[72]	Sou2-lo5-bun5 e5 si.
1)	Siong7-te3 ah, kiu5 Li2 chiong Li2 e5 phoaN3-toan3 siuN2-su3 ong5,  Chiong Li2 e5 kong-gi7 siuN2-su3 ong5 e5 kiaN2.
2)	I beh chiau3 kong-gi7 sim2-phoaN3 Li2 e5 peh-siN3,  Chiau3 kong-peng5 phoaN3-toan3 Li2 hiah e5 khun3-khou2 e5 lang5.
3)	Toa7-soaN beh in-ui7 kong-gi7, hou7 peh-siN3 peng5-an,  SoaN-a2 ia7 beh an2-ni.
4)	I beh ka7 peh-siN3-tiong khun3-khou2 e5 lang5 phoaN3-toan3,  I beh kiu3 song3-hiong e5 lang5,  I beh teh-chhui3 po7-giok8 e5 lang5.
5)	Lang5 beh keng3-ui3 Li2 jit8-ku2 geh8-tng5,  Tit8-kau3 ban7 se3-tai7.
6)	I beh kang3-lim5 chhin-chhiuN7 hou7 loh8 ti7 i2-keng koah e5 chhau2,  Chhin-chhiuN7 kip8-si5 e5 hou7 lun7-tek8 thou2-toe7.
7)	Ti7 i e5 jit8-chi2 gi7-lang5 beh heng-ong7;  Toa7-toa7 peng5-an kap geh8 piN5 ku2.
8)	I beh chiang2-koan5 tui3 chit e5 hai2 kau3 hit e5 hai2,  Tui3 Toa7-ho5 kau3 toe7-kek8.
9)	Khia7-khi2 ti7 khong3-ia2-e5 beh kui7-pai3 ti7 i e5 bin7-cheng5;  I e5 tui3-tek8 beh chi7 thou5-hun2.
10)	Tha-si kap hai2-su7 e5 liat8-ong5 beh chin3-kong3;  Si7-pa kap Se-pa e5 ong5 beh hian3 le2-mih8.
11)	Liat8-ong5 long2 beh phak-loh8 pai3 i,  Ban7-kok long2 beh hok8-sai7 i.
12)	In-ui7 song3-hiong lang5 kiu5-kio3 e5 si5, i beh kiu3 i;  Khun3-khou2 bo5 i-oa2 e5 lang5 i ia7 beh kiu3.
13)	I beh lin5-bin2 chheng-tam7 song3-hiong e5 lang5,  I beh chin2-kiu3 song3-hiong lang5 e5 siN3-mia7.
14)	I beh kiu3-siok8 in e5 siN3-mia7 thoat-li7 ap-pek kap po7-giok8;  I beh khoaN3 in e5 huih choe3 po2-poe3.
15)	I beh oah8--teh; beh chiong Si7-pa e5 kim hou7 i,  Beh siong5-siong5 ui7 i ki5-to2,  Thong-jit8 o-lo2 i.
16)	Ti7 toe7--nih, ti7 soaN-teng2, gou7-kak tek-khak bou7-seng7,  Sou2 kiat e5 gou7-kak beh io5-tang7, chhin-chhiuN7 Li7-pa-lun3 e5 chhiu7;  SiaN5-lai7 e5 lang5 beh heng-ong7, chhin-chhiuN7 toe7-chiuN7 e5 chhau2.
17)	I e5 mia5 beh lau5 kau3 eng2-oan2;  I e5 mia5 beh liu5-thoan5 chhin-chhiuN7 jit8 e5 ku2;  Lang5 beh in-ui7 i lai5 tit-tioh8 hok-khi3;  Ban7-kok beh chheng-hou i u7 hok-khi3.
18)	Ia5-ho5-hoa Siong7-te3, chiu7-si7 I2-sek-liat8 e5 Siong7-te3,  Chi2-u7 I kiaN5 ki5-iN7 e5 su7, eng-kai o-lo2 I.
19)	Goan7 I eng5-kng e5 mia5 eng2-oan2 siu7 o-lo2;  Goan7 I e5 eng5-kng chhiong-moa2 choan5-toe7.  A-beng7, koh A-beng7.
20)	Ia5-se e5 kiaN2 Tai7-pit8 e5 ki5-to2 beng5-pek8.

	Koan3 III
[73]	A-sat e5 si.
1)	Siong7-te3 sit8-chai7 ho2 khoan2-thai7 I2-sek-liat8,  Ho2 khoan2-thai7 hiah e5 sim chheng-khi3 e5 lang5.
2)	Chong2-si7 lun7-kau3 goa2, goa2 e5 kha hiam2-hiam2 tah8-thut8,  Goa2 e5 kha hiam2-hiam2 chhu7--loh8-khi3.
3)	In-ui7 goa2 khoaN3-kiN3 phaiN2-lang5 kap kiau-ngou7 e5 lang5 heng-ong7,  Hit-si5 goa2 chiu7 put-peng5.
4)	In-ui7 in si2 e5 si5 bo5 thang3-thiaN3,  In e5 khui3-lat8 ia7 iong2-kiaN7.
5)	In bo5 chhin-chhiuN7 pat8-lang5 lo5-khou2,  Ia7 bo5 chhin-chhiuN7 pat8-lang5 siu7 chai-e7.
6)	Sou2-i2 eng7 kiau-ngou7 choe3 lian7-a2 koa3 ti7 in e5 am7-kun2,  Eng7 po7-giok8 choe3 i-chiuN5 jia in e5 seng-khu.
7)	In in-ui7 sin-the2 pui5, bak8-chiu chiu7 phong3-chhut;  In sou2 tit-tioh8-e5, iaN5-ke3 sim sou2 ai3--e5.
8)	In ki-chhi3 leng5, chiau3 phaiN2 i3-su3 kong2 che3-ap lang5 e5 oe7;  In kong2 toa7-oe7.
9)	In e5 chhui3 siat-tok8 thiN,  In e5 chih8 hou-hat choan5-toe7.
10)	Sou2-i2 i e5 peh-siN3 kui-oa2 ti7-chia,  Moa2-poe e5 chui2 in lim kau3 liau2.
11)	In kong2, Siong7-te3 thai2-tho2 oe7 chai?  Chi3-koaiN5--e5 kiam2 oe7 hiau2-tit mah?
12)	KhoaN3, chiah-e5 chiu7-si7 phaiN2-lang5;  In siong5-siong5 an-iat8, chai5-po2 na2 ke-thiN.
13)	Goa2 chheng-khi3 goa2 e5 sim sit8-chai7 khang-khang;  Goa2 bo5 choe7 lai5 soe2 chhiu2 ia7 si7 khang-khang.
14)	In-ui7 goa2 thong-jit8 tu2-tioh8 chai-e7,  Tak8 cha2-khi2 siu7 chek-pi7.
15)	Goa2 na7 kong2, Goa2 beh an2-ni kong2,  Che si7 eng7 kan-cha3 khoan2-thai7 Li2 e5 kiaN2-lui7.
16)	Goa2 teh siuN7 ai3 beng5-pek8 chit e5 li2,  KhoaN3-liau2 sit8-chai7 ui5-lan5;
17)	Kau3 goa2 jip8 Siong7-te3 seng3 e5 sou2-chai7,  Siong5-se3 siuN7 in e5 kiat-kiok8.
18)	Li2 sit8-chai7 chiong in he7 ti7 kut8-kut8 e5 toe7,  Hou7 in poah8 ti7 tim5-lun5 e5 tiong-kan.
19)	In bak8-nih-ku2 chiaN5-choe3 hiah-nih chhiN-chhin3;  In hou7 kiaN-hiaN5 biat8 kau3 liau2.
20)	Lang5 khun3 cheng-sin5 chaiN2-iuN7 khoaN3 i e5 bang7,  Chu2 ah, Li2 cheng-sin5 ia7 beh an2-ni khoaN3-khin in e5 iaN2-siong7.
21)	In-ui7 goa2 e5 sim chin sng,  Goa2 e5 chong7-hu2 chhi3-chhak8.
22)	Goa2 chit-khoan2 e5 gu5-gong7, bu5-ti;  Ti7 Li2 e5 bin7-cheng5 chhin-chhiuN7 cheng-siN chit8-poaN.
23)	Chong2-si7 goa2 siong5-siong5 kap Li2 ti7-teh,  Li2 khan goa2 e5 chiaN3-chhiu2.
24)	Li2 beh eng7 Li2 e5 ka3-si7 in2-chhoa7 goa2,  Au7-lai5 beh chiap-lap8 goa2 jip8 ti7 eng5-kng.
25)	Li2 i2-goa7 ti7 thiN--nih goa2 u7 chi7-chui7?  Li2 i2-goa7 ti7 toe7--nih goa2 bo5 sou2 him-bou7.
26)	Goa2 e5 jiok8-the2, goa2 e5 sim-tng5, siau-bo5,  Chong2-si7 Siong7-te3 si7 goa2 sim-koaN e5 khui3-lat8, ia7 si7 goa2 e5 ki-giap8 tit8-kau3 eng2-oan2.
27)	Li7-khui Li2 hng7-hng7-e5 tek-khak si2-bo5;  Hoan7-na7 pang3-sak Li2 kiaN5 kan-im5-e5, Li2 long2 biat8-bo5 in.
28)	Chong2-si7 goa2 chiu7-kun7 Siong7-te3 si7 choe3 goa2 e5 li7-ek;  Goa2 eng7 Chu2 Ia5-ho5-hoa choe3 goa2 siam2-pi7 e5 sou2-chai7,  Thang hou7 goa2 kong2-khi2 Li2 it-chhe3 e5 sou2-choe3.

[74]	A-sat ka3-si7 e5 si.
1)	Siong7-te3 ah, Li2 siaN2-su7 eng2-oan2 pang3-sak goan2?  Li2 siaN2-su7 siu7-khi3 Li2 chhau2-tiuN5 e5 iuN5, chhin-chhiuN7 chhut he2-ian?
2)	Kiu5 Li2 ki3-liam7 Li2 cha2-si5 sou2 tit-tioh8 e5 hoe7-chiong3,  Chiu7-si7 Li2 sou2 siok8-hoe5 choe3 Li2 e5 giap8 e5 chi-phai3 e5;  Ia7 tioh8 ki3-liam7 Li2 peng5-si5 sou2 khia7-khi2 e5 Sek-an soaN.
3)	Kiu5 Li2 kiaN5 kau3 hiah e5 ku2-ku2 pha-hng e5 toe7,  KhoaN3 tui3-tek8 ti7 seng3-sou2 it-chhe3 sou2 hui2-hoai7 e5.
4)	Li2 e5 tui3-tek8 ti7 Li2 e5 hoe7-lai7 hoa7-hoa7-hau2;  In khia7 in e5 ki5 choe3 ki3-ho7.
5)	In chhin-chhiuN7 lang5 kiah8-khi2 pou2-thau5,  Lai5 chho3 chhiu7-na5 e5 chhiu7.
6)	Seng3-sou2 e5 lai7-bin7 it-chhe3 tiau-khek-e5,  In hian7-chai7 eng7 pou2-thau5 kap thui5 it-chin7 phah-phaiN2.
7)	In pang3-he2 sio Li2 e5 seng3-sou2,  Phah la5-sam5 Li2 e5 mia5 sou2 khia7-khi2 e5 sou2-chai7, chiaN5-choe3 piN5-toe7.
8)	In sim-lai7 kong2, Lan2 tioh8 it-chin7 hui2-hoai7 in;  In ti7 pian3-toe7 chiong Siong7-te3 e5 hoe7-tng5 long2 sio-lio--khi3.
9)	Goan2 bo5 khoaN3-kiN3 goan2 e5 tiau7-thau5,  Bo5 koh u7 sian-ti;  Goan2 tiong-kan ia7 bo5 lang5 chai beh kau3 sim2-mih8 si5.
10)	Siong7-te3 ah, tui3-tek8 ki-chhi3 beh kau3 sim2-mih8 si5?  Kiu5-siu5 siat-tok8 Li2 e5 mia5 beh kau3 eng2-oan2 mah?
11)	Li2 ui7-ho5 kiu Li2 e5 chhiu2, chiu7-si7 Li2 e5 chiaN3-chhiu2?  Kiu5 Li2 tui3 Li2 e5 heng-cheng5 chhun-chhut--lai5, hui2-biat8 in.
12)	Chong2-si7 Siong7-te3 tui3 cha2 i2-lai5 choe3 goa2 e5 ong5,  Ti7 toe7--nih kiaN5 chin2-kiu3.
13)	Li2 bat eng7 Li2 e5 koan5-leng5 chiong hai2 pun-khui;  Phah-phoa3 chui2-tiong toa7 tong7-but8 e5 thau5-khak.
14)	Li2 bat kong3-chhui3 gok8-hi5 e5 thau5-khak,  Chiong i hou7 khong3-ia2 e5 ia2-siu3 choe3 chiah8-mih8.
15)	Li2 bat pun-khui chui2-goan5 kap ho5;  Li2 bat hou7 tng5-lau5 e5 kang-ho5 ta--khi3.
16)	Jit8--si5 siok8 Li2, mi5--si5 ia7 siok8 Li2;  Kng kap jit8-thau5 si7 Li2 sou2 pi7-pan7--e5.
17)	Toe7-chiuN7 it-chhe3 e5 kai3-han7 si7 Li2 sou2 siat-lip8;  He7-thiN kap tang-thiN si7 Li2 sou2 tiaN7-tioh8.
18)	Ia5-ho5-hoa ah, kiu5 Li2 ki3-tit, tui3-tek8 u7 hui2-pong3,  Gong7 e5 peh-siN3 siat-tok8 Li2 e5 mia5.
19)	Li2 e5 ka-chui e5 siN3-mia7, m7-thang kau hou7 ia2-siu3;  Li2 song3-hiong lang5 e5 oah8-mia7 m7-thang eng2-oan2 boe7 ki3-tit.
20)	Kiu5 Li2 siau3-liam7 sou2 lip8 e5 iok;  In-ui7 toe7-chiuN7 ou-am3 e5 sou2-chai7 moa2-moa2 si7 kiong5-po7 e5 chau5-hiat8
21)	Siu7 ap-che3 e5 lang5, m7-thang hou7 in kian3-siau3 to3--khi3;  Khun3-khou2 song3-hiong e5 lang5 tioh8 hou7 in o-lo2 Li2 e5 mia5.
22)	Siong7-te3 ah, kiu5 Li2 khi2-lai5 ui7 ka-ki7 hun-sou3;  Tioh8 ki3--tit gong7-lang5 thong-jit8 chaiN2-iuN7 teh hui2-pong3 Li2.
23)	M7-thang boe7-ki3--tit Li2 e5 tui3-tek8 e5 siaN;  Hiah e5 khi2-lai5 kong-kek Li2 e5 lang5, in e5 han2-hoa7 siong5-siong5 chiuN7 kau3 teng2-bin7.

[75]	A-sat e5 si-koa, kau hou7 Gak8-koaN; tiau7, si7 eng7 "Boh8-tit hui2-hoai7--e5".
1)	Siong7-te3 ah, goan2 kam2-sia7 Li2,  Goan2 kam2-sia7 Li2, in-ui7 Li2 e5 mia5 kun7-kun7;  Lang5 po3-iong5 Li2 ki5-biau7 e5 sou2-choe3.
2)	Goa2 kau3 tiaN7-tioh8 e5 jit8-ki5,  Goa2 beh chiau3 cheng3-tit8 sim2-phoaN3.
3)	Toe7 kap toe7-chiuN7 khia7-khi2 e5 peh-siN3 long2 siau-iuN5;  Goa2 chim-chiok8 khia7-chai7 toe7 e5 thiau7. [Se3-lah8
4)	Goa2 tui3 kiau-ngou7 e5 lang5 kong2, Boh8-tit kiau-ngou7;  Tui3 phaiN2-lang5 kong2, Boh8-tit kiah8-khi2 li2 e5 kak;
5)	Boh8-tit koaiN5-koaiN5 kiah8-khi2 li e5 kak;  Boh8-tit ngi7 li2 e5 am7-kun2 lai5 kong2-oe7.
6)	In-ui7 m7-si7 tui3 tang, m7-si7 tui3 sai,  Iah8 m7-si7 tui3 lam5 lai5 tit-tioh8 ku2-khi2;
7)	Chi2-u7 Siong7-te3 si7 phoaN3-toan3--e5,  I hou7 chit-e5 kang3-ke7, hou7 hit-e5 seng-koaiN5.
8)	Ia5-ho5-hoa chhiu2--nih u7 poe, ki5-tiong e5 chiu2 khi2 pheh8;  Poe-lai7 u7 ke3-thau3 e5 chiu2 moa2-moa2, I piaN3--chhut-lai5;  Toe7-chiuN7 e5 phaiN2-lang5 beh long2 lim chit e5 chiu2 e5 che-tai2, lim kau3 liau2-liau2.
9)	Tok8-tok8 goa2 beh po3-iong5 tit8 kau3 eng2-oan2;  Goa2 beh chhiuN3-koa o-lo2 Nga2-kok e5 Siong7-te3.
10)	PhaiN2-lang5 it-chhe3 e5 kak, Goa2 beh cham7-tng7;  Gi7-lang5 e5 kak beh tit-tioh8 ku2-khi2.

[76]	A-sat e5 si-koa, kau hou7 Gak8-koaN; eng7 si-hian5 e5 gak8-khi3.
1)	Ti7 Iu5-tai7 Siong7-te3 hou7 lang5 sou2 bat;  Ti7 I2-sek-liat8 I e5 mia5 choe3 toa7.
2)	Ti7 Sat-leng2 u7 I e5 tiuN3-pang5,  Ti7 Sek-an u7 I khia7-khi2 e5 sou2-chai7.
3)	I ti7-hia at-chih8 keng e5 chiN3,  Kap tin5-pai5, to-kiam3, i2-kip8 kau-chian3 e5 ke-si. [Se3-lah8
4)	Li2 tui3 chhiuN2-mih8 e5 soaN-che7 lai5, u7 eng5-kng kap ui-giam5.
5)	Sim iong2-kam2 e5 lang5 long2 siu7 chhiuN2-kiap; in e5 khun3 si7 tng5-tng5 khun3;  Eng-hiong5 e5 lang5, bo5 chit8-e5 oe7 chhut-chhiu2.
6)	Nga2-kok e5 Siong7-te3 ah, Li2 e5 chek-pi7 chit8-e7 hoat-chhut,  Chhia, be2, long2 khun3 tang7-bin5.
7)	Tok8-tok8 Li2 si7 thang kiaN--e5;  Li2 e5 siu7-khi3 chit8-e7 hoat-chhut, chi7-chui7 ti7 Li2 e5 bin7-cheng5 khia7-oe7-tiau5 ah?
8)	Li2 tui3 thiN--nih hou7 lang5 thiaN phoaN3-toan3;  Toe7 chiu7 kiaN-hiaN5 cheng7-cheng7;
9)	Chiu7-si7 Siong7-te3 khi2--lai5 sim2-phoaN3,  Beh kiu3 toe7-chiuN7 it-chhe3 khiam-pi e5 lang5. [Se3-lah8
10)	Lang5 e5 siu7-khi3, tek-khak hou7 Li2 tit-tioh8 o-lo2;  Ki5-u5 e5 siu7-khi3, Li2 beh kim3-chi2.
11)	Lin2 tioh8 tui3 lin2 e5 Siong7-te3 Ia5-ho5-hoa he7-goan7 koh sia7-goan7;  Si3-ui5 e5 lang5 tioh8 toa3 le2-mih8 kong3-hian3 ti7 thang keng3-ui3 e5 Chu2.
12)	I beh at-chi2 kui3-chok8 e5 kiau-khi3,  I hou7 se3-chiuN7 e5 liat8-ong5 kiaN-ui3.

[77]	A-sat e5 si, chiau3 Ia5-tou7-tun3 e5 choe3-hoat; kau hou7 Gak8-koaN.
1)	Goa2 beh tui3 Siong7-te3 chhut-siaN kiu5-kio3;  Goa2 tui3 Siong7-te3 chhut-siaN, I beh aN3 hi7-khang thiaN goa2.
2)	Ti7 goa2 hoan7-lan7 e5 jit8 goa2 chhe7 Chu2;  Goa2 ti7 mi5--si5 kiah8-khi2 chhiu2 bo5 theng5,  Goa2 e5 sim m7-kheng2 siu7 an-ui3.
3)	Goa2 siau3-liam7 Siong7-te3, chiu7 peh-pak;  Goa2 cheng7-cheng7 siuN7, sim-sin5 hun7--khi3. [Se3-lah8
4)	Li2 hou7 goa2 e5 bak8-chiu bo5 chit8-si5 khoeh;  Goa2 hoan5-lo2 kau3 long2 boe7 kong2-oe7.
5)	Goa2 tui-liam7 kou2-cha2 e5 jit8,  Chiu7-si7 kek8-cha2 e5 ni5.
6)	Goa2 siuN7-khi2 goa2 mi5-kan e5 si-koa,  Goa2 bong-sim ka-ki7 mng7,  Goa2 e5 sim-sin5 iah8 siong5-se3 seng2-chhat.
7)	Chu2 kiam2 beh eng2-oan2 pang3-sak mah?  Bo5 koh si-un mah?
8)	I e5 chu5-ai3 kiam2 eng2-oan2 kiong5-chin7 mah?  I e5 eng3-un2 kiam2 tai7-tia7 hoe3-bo5 mah?
9)	Siong7-te3 kiam2 boe7-ki3-tit si-un mah?  Kiam2 in-ui7 siu7-khi3 that-bat8 I e5 chu5-pi mah? [Se3-lah8
10)	Goa2 kong2, Che chiu7-si7 goa2 e5 loan2-jiok8;  Chi3-koaiN5--e5 chhun-chhut chiaN3-chhiu2 e5 ni5, goa2 beh siau3-liam7.
11)	Goa2 beh kong2-khi2 Ia5-ho5-hoa e5 sou2-kiaN5,  Siau3-liam7 I cha2-si5 e5 sin5-jiah.
12)	Goa2 beh chhun2-tok8 Li2 e5 sou2-kiaN5,  Cheng7-cheng7 siuN7 Li2 e5 sou2-choe3.
13)	Siong7-te3 ah, Li2 e5 lou7 si7 seng3--e5;  U7 sim2-mih8 sin5-beng5 toa7 chhin-chhiuN7 Siong7-te3?
14)	Li2 si7 kiaN5 ki5-su7 e5 Siong7-te3;  Li2 bat ti7 ban7 peh-siN3 e5 tiong-kan, hian2-beng5 Li2 e5 koan5-leng5.
15)	Li2 bat eng7 Li2 e5 chhiu2 siok8-hoe5 Li2 e5 peh-siN3,  Chiu7-si7 Nga2-kok kap Iok-sek e5 kiaN2-sun. [Se3-lah8
16)	Siong7-te3 ah, chiah e5 chui2 kiN3-tioh8 Li2,  Chiah e5 chui2 kiN3-tioh8 Li2, long2 kiaN-hiaN5,  Chhim-ian iah8 ngiauh8-ngiauh8-chhoah.
17)	Bat8-hun5 piaN3-chhut chui2,  Kiong-chhong chhut-siaN,  Li2 e5 chiN3 si3-koe3 sia7.
18)	Ti7 kng2-le5-hong-lai7 u7 Li2 lui5 e5 siaN;  Sih-na3 e5 kng sih kau3 thong se3-kan;  Toe7 ngiauh8-ngiauh8-chhoah, koh tin2-tang7.
19)	Li2 e5 to7-lou7 ti7 hai2-tiong,  Li2 e5 lou7-keng3 ti7 toa7-chui2-tiong,  Li2 e5 kha-jiah bo5 lang5 oe7 chai.
20)	Cha2 Li2 eng7 Mou5-se A-lun5 e5 chhiu2,  Chhoa7 Li2 e5 peh-siN3 chhin-chhiuN7 iuN5-kun5.

[78]	A-sat ka3-si7 e5 si.
1)	Goa2 e5 peh-siN3 ah, lin2 tioh8 thiaN goa2 e5 ka3-si7,  AN3 hi7-khang thiaN goa2 e5 chhui3 e5 oe7.
2)	Goa2 beh khui-chhui3 siat phi3-ju7,  Goa2 beh kong2-chhut kou2-cha2 un2-bat8 e5 oe7,
3)	Chiu7-si7 goan2 sou2 thiaN-kiN3, sou2 chai e5;  Iah8 si7 goan2 e5 chou2-kong thoan5 hou7 goan2--e5.
4)	Goan2 bo5 beh chiong chiah e5 su7 tui3 in e5 kiaN2-sun un2-moa5;  Beh chiong Ia5-ho5-hoa e5 mia5-siaN kap I e5 koan5-leng5, i2-kip8 I sou2 kiaN5 ki5-biau7 e5 su7,  Thoan5 hou7 au7 se3-tai7.
5)	In-ui7 I ti7 Nga2-kok lip8 kan-cheng3 e5 oe7, ti7 I2-sek-liat8 siat lut8-hoat;  Si7 I beng7-leng7 lan2 e5 chou2-kong e5, thang thoan5 hou7 in e5 kiaN2-sun.
6)	Hou7 au7-tai7, chiu7-si7 tit-beh chhut-si3 e5 kiaN2-sun chai;  In iah8 beh khi2-lai5 thoan5 hou7 in e5 kiaN2-sun;
7)	Hou7 in e5 ng3-bang7 chai7-ti7 Siong7-te3,  Bo5 boe7-ki3-tit Choan5-leng5--e5 e5 sou2 choe3,  Si7 beh chun-siu2 I e5 kai3-beng7.
8)	Bian2-tit chhin-chhiuN7 in e5 chou2-kong,  Si7 ngi7-sim poe7-gek8 e5 se3-tai7,  Si7 chun5-sim bo5 si3-chiaN3 e5 se3-tai7,  In ng3 Siong7-te3 e5 sim bo5 kian-kou3.
9)	I2-hoat-lian5 e5 kiaN2-sun kiah8 ke-si kap keng-chiN3,  Lim5-tin7 e5 jit8, oat8-tng2-sin the3-au7.
10)	In bo5 chun-siu2 Siong7-te3 e5 iok,  M7-kheng2 chiau3 I e5 lut8-hoat lai5 kiaN5.
11)	Koh boe7-ki3-tit I sou2-kiaN5-e5,  Kap I sou2 hou7 in khoaN3 ki5-biau7 e5 su7.
12)	I ti7 Ai-kip8 toe7, So2-an e5 chhan5,  Ti7 in chou2-kong e5 bak8-chiu cheng5, kiaN5 ki5-iN7 e5 su7.
13)	I pun-khui hai2, hou7 in ke3--khi3;  Koh hou7 chui2 khia7--khi2-lai5, chhin-chhiuN7 thou5-tui.
14)	I jit8--si5 eng7 hun5 chhoa7--in,  Thong-mi5 eng7 he2 e5 kng chhoa7--in.
15)	I ti7 khong3-ia2 hou7 chioh8-poaN5 lih8-khui,  Hou7 in choe7-choe7 chui2 thang lim, chhin-chhiuN7 tui3 chhim-ian chhut.
16)	I hou7 chui2 tui3 chioh8-poaN5 chheng3-chhut,  Hou7 chui2 chhin-chhiuN7 kang-ho5 lau5-loh8.
17)	In iu5-goan5 tauh8-tauh8 tek-choe7 I;  Ti7 ta-so3 e5 toe7 poe7-gek8 Chi3-koaiN5--e5.
18)	In sim-lai7 chhi3 Siong7-te3,  Chiau3 in ka-ki7 sou2-ai3--e5 kiu5 chiah8-mih8.
19)	In lam7-sam2 gi7-lun7 Siong7-te3, kong2, Choan5-leng5 e5 Chu2 ti7 khong3-ia2 kiam2 oe7 pan7-toh mah?
20)	I bat phah chioh8-poaN5 hou7 chui2 chheng3-chhut,  Kang-ho5 moa2--chhut-lai5;  I ia7 oe7 siuN2-su3 bi2-niu5 mah?  I ia7 oe7 ka7 I e5 peh-siN3 pi7-pan7 bah mah?
21)	Sou2-i2 Ia5-ho5-hoa thiaN-kiN3 chiu7 siu7-khi3,  Chiu7 u7 iam7-he2 sio Nga2-kok e5 ke,  Siu7-khi3 hoat-khi2 ti7 I2-sek-liat8 chok8.
22)	In-ui7 in m7 sin3-hok8 Siong7-te3,  M7 oa2-kho3 I e5 kiu3-un.
23)	Chong2-si7 I chiu7 beng7-leng7 ti7 teng2-bin7 e5 kiong-chhong,  Koh khui thiN e5 mng5;
24)	I kang3-loh8 ma2-na2 chhin-chhiuN7 loh8 hou7, hou7 in chiah8;  Chiong thiN e5 bi2-niu5 siuN2-su3 in.
25)	Lang5 chiah8 toa7-koan5-leng5--e5 e5 chiah8-mih8;  I siuN2-su3 bi2-niu5 hou7 in pa2-chiok.
26)	I hou7 tang-hong khi2 ti7 thiN--nih;  Eng7 I e5 koan5-leng5 chhoa7 lam5-hong lai5.
27)	I kang3-loh8 bah ti7 in tiong-kan, choe7 chhin-chhiuN7 thou5-hun2,  Koh pe-chiau2 choe7 chhin-chhiuN7 hai2-soa.
28)	Loh8 ti7 in e5 iaN5-tiong,  Ti7 in khia7-khi2 e5 sou2-chai7 e5 si3-ui5.
29)	In chiu7 chiah8 kau3 pa2-pa2;  I chiau3 in sou2-ai3-e5 hou7 in.
30)	In e5 sou2-ai3, iau2-be7 pa2-ia3,  In e5 chiah8-mih8 iau2 ti7 in e5 chhui3-lai7 e5 si5,
31)	Siong7-te3 chiu7 tui3 in hoat-khi2 siu7-khi3,  Thai5-si2 in tiong-kan e5 ho2-han3 lang5,  TaN2-to2 I2-sek-liat8 e5 siau3-lian5 lang5.
32)	Sui-jian5 an2-ni, in iu5-goan5 koh hoan7-choe7;  Bo5 in-ui7 I ki5-koai3 e5 sou2-choe3 lai5 sin3 I.
33)	Sou2-i2 I hou7 in khang-khang ke3-jit8;  Hou7 in lek8-ni5 kiaN-hiaN5.
34)	I thai5 in e5 si5, in chiah lai5 kiu5 I;  Chiu7 oat8-to3-tng2 chhiat-chhiat kiu5 Siong7-te3.
35)	In iah8 tui-liam7 Siong7-te3 si7 in e5 chioh8-poaN5,  Chi3-koaiN5 e5 Choan5-leng5-e5 si7 siok8-hoe5 in--e5.
36)	Chong2-si7 in eng7 chhui3 thiam2-mi7 I,  Eng7 chih8 tui3 I kong2 peh8-chhat8.
37)	In-ui7 in bo5 kian-sim i3-hiong3 I,  Bo5 chin7-tiong siu2 I e5 iok.
38)	Chong2-si7 I u7 lin5-bin2, sia3-bian2 in e5 choe7-ok, bo5 biat8-bo5 in;  Koh tauh8-tauh8 siau I e5 siu7-khi3,  Bo5 it-chin7 hoat-chhut I e5 siu7-khi3.
39)	I siuN7-tioh8 in put-ko3 si7 hiat-khi3,  Si7 chhe-ke3--khi3 bo5 to3-tng2 e5 hong.
40)	In ti7 khong3-ia2 poe7-gek8 I,  Ti7 pha-hng e5 sou2-chai7, hou7 I iu-bun7, kau3 hiah choe7 pai2 ah!
41)	In chai3-saN chhi3 Siong7-te3,  Tu2-tak I2-sek-liat8 e5 Seng3--e5.
42)	In boe7-ki3-tit I e5 koan5-leng5,  Kap siok8-hoe5 in thoat-li7 tui3-tek8 e5 jit8;
43)	I chaiN2-iuN7 ti7 Ai-kip8 hian2-chhut I e5 sin5-jiah;  Ti7 So2-an chhan5, hian2-chhut ki5-su7;
44)	Chiong in e5 kang-ho5 piN3-choe3 huih,  In e5 kang2 iah8 si7 an2-ni, ti3-kau3 long2 boe7 lim--tit.
45)	I hou7 hou5-sin5 kui-tin7 kau3 in tiong-kan lai5 cham in;  Koh hou7 chhan5-kap-a2 lai5 hai7 in.
46)	Chiong in e5 thou2-san2, kau hou7 thang5-thoa7;  Chiong in lo5-khou2 lai5 tit-tioh8-e5 kau hou7 chhau2-meh.
47)	I loh8-phauh8, hui2-hoai7 in e5 phu5-to5-chhiu7,  Loh8-sng, hui2-hoai7 in e5 sng-chai5-chhiu7.
48)	Koh chiong in e5 cheng-siN kau hou7 phauh8,  Chiong in kui-kun5 e5 cheng-siN kau hou7 sih-na3.
49)	I hoat-chhut I e5 toa7 siu7-khi3,  I2-kip8 siu7-khi3, thong3-hun7, khou2-lan7,  Kui-tin7 kang3 chai-e7 e5 su3-chia2 long2 kau3 ti7 in.
50)	I ui7-tioh8 ka-ki7 e5 siu7-khi3 phou-piN5 I e5 lou7;  Hou7 in e5 siN3-mia7 boe7 bian2-tit si2;  Chiong in e5 oah8-mia7 kau hou7 un-ek8.
51)	Ti7 Ai-kip8 phah-si2 it-chhe3 e5 toa7-kiaN2,  Ti7 Ham5 e5 pou3-piN5-tiong phah-si2 in e5 thau5-chiuN7-kiaN2.
52)	Chong2-si7 I chhoa7-chhut ka-ki7 e5 peh-siN3, chhin-chhiuN7 iuN5;  Ti7 khong3-ia2 chhoa7 in chhin-chhiuN7 iuN5-kun5.
53)	I chhoa7 in an-un2, hou7 in bo5 kiaN-hiaN5;  Hai2 chiu7 im-si2 in e5 tui3-tek8.
54)	I koh chhoa7 in kau3 seng3-toe7 e5 kau-kai3;  Kau3 I chiaN3-chhiu2 sou2 tit-tioh8 chit e5 soaN.
55)	I ti7 in e5 bin7-cheng5 koaN2-chhut liat8-pang-lang5;  Eng7 soh-a2 chiong goa7-pang-lang5 e5 toe7 niu5 hou7 in choe3-giap8;  Hou7 I2-sek-liat8 e5 chi-phai3 khia7-khi2 in e5 pou3-piN5.
56)	In iu5-goan5 chhi3 chi3-koaiN5 e5 Siong7-te3, lai5 poe7-gek8 I;  Bo5 siu2 I kan-cheng3 e5 oe7.
57)	Sit-sin3 poe7-gek8, bo5 koh-iuN7 in e5 chou2-kong;  Pian3-khoan2 chhin-chhiuN7 keng peng2-lin3-tng2.
58)	In-ui7 in eng7 in soaN-thau5 e5 toaN5, jia2-tioh8 I e5 siu7-khi3;  Eng7 in tiau-khek e5 ngou2-siong7, hou7 I thong3-hun7.
59)	Siong7-te3 thiaN-kiN3 chiu7 siu7-khi3,  Toa7 iam3-ouN3 I2-sek-liat8.
60)	Sim7-chi3 khi3-sak Si7-lo5 e5 hoe7-bou7,  Chiu7-si7 I ti7 lang5 e5 tiong-kan sou2 tah e5 pou3-piN5.
61)	Koh chiong I e5 khui3-lat8, kau hou7 lang5 chhiuN2--khi3;  Chiong I e5 eng5-kng kau ti7 tui3-tek8 e5 chhiu2.
62)	Iah8 chiong I e5 peh-siN3 kau hou7 to-kiam3,  Lai5 siu7-khi3 I e5 ke-giap8.
63)	In e5 siau3-lian5 lang5 hou7 he2 sio-biat8,  In e5 chai7-sek-lu2 bo5 tit-tioh8 lang5 e5 ho7-hi2.
64)	Che3-si to2 ti7 to-e7,  Chiu2-koaN2-lang5 iah8 bo5 thi5-khau3.
65)	Hit-si5 Chu2 chhin-chhiuN7 khun3 e5 lang5 cheng-sin5;  Chhin-chhiuN7 iong2-beng2 e5 lang5, lim-chiu2 teh hoah.
66)	I phah-the3 I e5 tui3-tek8;  Hou7 in eng2-eng2 siu7 leng5-jiok8.
67)	Koh I khi3-sak Iok-sek e5 pou3-piN5,  Bo5 keng2-soan2 I2-hoat-lian5 e5 chi-phai3;
68)	Chong2-si7 keng2 Iu5-tai7 e5 chi-phai3,  I sou2 i3-ai3 e5 Sek-an soaN.
69)	Koh khi2-cho7 I e5 Seng3-sou2, koaiN5 chhin-chhiuN7 thiN,  Koh chhin-chhiuN7 I kian3-lip8 eng2-eng2 ti7-teh e5 toe7.
70)	Koh keng2 I e5 lou5-pok8 Tai7-pit8,  Chhoa7 i tui3 iuN5-tiau5 lai5.
71)	Hou7 i bo5 koh te3 hiah e5 iuN5-bu2,  Beh hou7 i iuN2-chhi7 I e5 peh-siN3 Nga2-kok, kap I e5 ke-giap8 I2-sek-liat8,
72)	I chiu7 chiau3 i sim-lai7 e5 cheng3-tit8 iuN2-chhi7 in;  Koh eng7 i khiau2-biau7 e5 chhiu2 in2-chhoa7 in.

[79]	A-sat e5 si.
1)	Siong7-te3 ah, goa7-pang-lang5 chin3-jip8 Li2 e5 san2-giap8,  Phah la5-sam5 Li2 e5 seng3-tian7,  Hou7 Ia5-lou7-sat-leng2 piN3-chiaN5 thou5-tui.
2)	In chiong Li2 e5 lou5-pok8 e5 sin-si, kau hou7 khong-tiong e5 pe-chiau2, choe3 chiah8-mih8;  Chiong Li2 seng3 e5 peh-siN3 e5 bah, kau hou7 toe7-chiuN7 e5 ia2-siu3.
3)	Ti7 Ia5-lou7-sat-leng2 chiu-ui5, lau5 in e5 huih chhin-chhiuN7 chui2;  Iah8 bo5 lang5 bai5-chong3 i.
4)	Goan2 hou7 goan2 keh-piah kok sou2 leng5-jiok8,  Hou7 goan2 si3-ui5 e5 lang5 leng2-chhio3 ki-chhi3.
5)	Ia5-ho5-hoa ah, Li2 e5 siu7-khi3 beh joa7-ku2, kau3 eng2-oan2 mah?  Li2 e5 siu7-khi3 beh chhin-chhiuN7 he2 toh8 mah?
6)	Goan7 Li2 chiong Li2 e5 siu7-khi3 piaN3-loh8 ti7 hiah e5 m7-bat Li2 e5 goa7-pang,  I2-kip8 hiah-e5 bo5 kiu5-kio3 Li2 e5 mia5 e5 liat8-kok.
7)	In-ui7 in thun-chiah8 Nga2-kok,  Hou7 i khia7-khi2 e5 sou2-chai7 pha-hng.
8)	Kiu5 Li2 m7-thang ki3-tit goan2 e5 chou2-kong e5 choe7, lai5 tui3 goan2 tho2;  Goan7 Li2 e5 chu5-pi kin2-kin2 lim5-kau3 goan2;  In-ui7 goan2 loh8 kau3 kek8 pi-bi5 e5 toe7-ui7.
9)	Kiu3 goan2 e5 Siong7-te3 ah, kiu5 Li2 in-ui7 Li2 e5 mia5 e5 eng5-kng pang-chan7 goan2;  In-ui7 Li2 e5 mia5 e5 ian5-kou3 kiu3 goan2, sia3-bian2 goan2 e5 choe7.
10)	SiaN2-su7 ti3-kau3 goa7-pang lang5 kong2, In e5 Siong7-te3 ti7 toh-loh8?  Goan7 Li2 sin Li2 e5 lou5-pok8 lau5-huih e5 oan, hou7 goa7-pang lang5 chai,  Hou7 goan2 chhin-bak8 khoaN3-kiN3.
11)	Goan7 siu5-hoan7 e5 thou2-khui3 thau3-kau3 Li2 e5 bin7-cheng5;  Goan7 Li2, chiau3 Li2 e5 toa7 koan5-leng5, po2-chun5 hiah e5 gi2-tiaN7 tioh8-si2 e5 lang5.
12)	Chu2 ah, goan7 Li2 chiong goan2 keh-piah kok sou2 leng5-jiok8 Li2 e5 leng5-jiok8,  Ke-thiN chhit-pe7, kui ti7 in e5 sin-chiuN7.
13)	An2-ni goan2 choe3 Li2 e5 peh-siN3, Li2 e5 chhau2-tiuN5 e5 iuN5-e5,  Beh kam2-sia7 Li2 kau3 eng2-oan2;  Beh o-lo2 Li2 e5 mia5 kau3 ban7 se3-tai7.

[80]	A-sat e5 si; kau hou7 Gak8-koaN; tiau7, eng7 "Choe3 kan-cheng3 e5 peh-hap8-hoe".
1)	I2-sek-liat8 e5 bok8-chia2 ah, chhoa7 Iok-sek chhin-chhiuN7 iuN5-kun5--e5, kiu5 Li2 aN3 hi7-khang thiaN;  Che7 ti7 ki-lou7-peng e5 teng2-bin7--e5, kiu5 Li2 hoat-chhut Li2 e5 kng.
2)	Ti7 I2-hoat-lian5, Pian7-nga2-bin2, Ma2-na2-se e5 bin7-cheng5, tian2-chhut Li2 e5 koan5-leng5,  Lai5 kiu3 goan2.
3)	Siong7-te3 ah, hou7 goan2 to3-tng2;  Hou7 Li2 e5 bin7 hoat-chhut kng, goan2 chiu7 tit-tioh8 kiu3.
4)	Ban7-kun e5 Siong7-te3 Ia5-ho5-hoa ah,  Li2 ng3 Li2 e5 peh-siN3 e5 ki5-to2 hoat-chhut siu7-khi3, beh joa7-ku2 ah?
5)	Li2 eng7 bak8-sai2 choe3 chiah8-mih8, hou7 in chiah8;  Koh niu5 choe7-choe7 bak8-sai3 hou7 in lim.
6)	Li2 hou7 keh-piah-kok in-ui7 goan2 lai5 saN-chiN,  Goan2 e5 tui3-tek8 saN-kap teh chhio3.
7)	Ban7-kun e5 Siong7-te3 ah, hou7 goan2 to3-tng2,  Hou7 Li2 e5 bin7 hoat-chhut kng, goan2 chiu7 tit-tioh8 kiu3.
8)	Li2 tui3 Ai-kip8 soa2 chit8-chang5 phu5-to5-chhiu7,  KoaN2-chhut liat8-pang, lai5 chai--i,
9)	Li2 ti7 i e5 thau5-cheng5 piaN3-khang thou2-toe7;  I e5 kun teng3 chhim, chiu7 siN-thoaN3 moa2-toe7.
10)	I e5 iaN2 jia-bat8 chiah e5 soaN,  I e5 ki chhin-chhiuN7 chin-ho2 e5 peh-hiuN-chhiu7.
11)	Hoat-chhut i e5 ki, chhun kau3 toa7-hai2,  I e5 tin5 thoaN3 kau3 Toa7-ho5.
12)	Li2 siaN2-su7 thiah-hui2 i e5 li5-pa,  Chhut-chai7 it-chhe3 ke3-lou7 e5 lang5 ban2--i?
13)	Chhiu7-na5-lai7 chhut-lai5 e5 soaN-ti chau-that--i,  Khong3-ia2 e5 chau2-siu3 chiah8--i.
14)	Ban7-kun e5 Siong7-te3 ah, kiu5 Li2 to3-tng2;  Tui3 thiN aN3-loh8 khoaN3, chiau3-kou3 chit chang5 phu5-to5-chhiu7,
15)	Po2-hou7 Li2 chiaN3-chhiu2 sou2 chai--e5,  Kap Li2 ui7 ka-ki7 sou2 kian-kou3 e5 ki.
16)	I i2-keng siu7 he2 sio, siu7 to chho3;  Ui7-tioh8 Li2 e5 bin7 e5 siu7-khi3, in chiu7 biat8-bo5.
17)	Goan7 Li2 e5 chhiu2 hoaN7 ti7 Li2 chiaN3-peng5 e5 lang5,  Chiu7-si7 Li2 ui7 ka-ki7 sou2 kian-kou3 e5 jin5-chu2.
18)	An2-ni, goan2 chiu7 bo5 to3-the3 li7-khui Li2;  Kiu5 Li2 hou7 goan2 tit-tioh8 oah8, goan2 chiu7 beh kiu5-kio3 Li2 e5 mia5.
19)	Ban7-kun e5 Siong7-te3 Ia5-ho5-hoa ah, hou7 goan2 to3-tng2;  Hou7 Li2 e5 bin7 hoat-chhut kng, goan2 chiu7 tit-tioh8 kiu3.

[81]	A-sat e5 si; kau hou7 Gak8-koaN; eng7 Ka-tek8 e5 tiau7.
1)	Siong7-te3 si7 goan2 e5 khui3-lat8, lin2 tioh8 toa7-siaN o-lo2 I;  Tioh8 chhut hoaN-hi2 e5 siaN, o-lo2 Nga2-kok e5 Siong7-te3.
2)	Tioh8 chhiuN3 si-koa, io5 lin-long-kou2;  ToaN5 ho2-thiaN e5 khim5 kap sek.
3)	Tioh8 ti7 chhoe-it chap8-gou7,  Goan2 choeh-ki5 e5 jit8, pun5 sau3-kak.
4)	In-ui7 che si7 ka7 I2-sek-liat8 tiaN7-tioh8 e5 lut8-le7,  Nga2-kok e5 Siong7-te3 e5 le2-gi5.
5)	I khi3 kong-kek Ai-kip8 toe7 e5 si5,  Ti7 Iok-sek e5 tiong-kan, lip8 chit-e5 choe3 kan-cheng3;  Ti7-hia goa2 thiaN-kiN3 sou2 boe7 hiau2-tit e5 oe7.
6)	Siong7-te3 kong2, Goa2 hou7 i e5 keng-thau5 thoat-li7 tang7-taN3,  Hou7 i e5 chhiu2 pang3-loh8 kheng-a2.
7)	Li2 ti7 hoan7-lan7-tiong kiu5-kio3, Goa2 bat kiu3 li2;  Goa2 ti7 lui5 un2-bat8 e5 sou2-chai7 in3 li2;  Goa2 ti7 Bi2-li7-pa e5 chui2-piN chhi3 li2. [Se3-lah8
8)	Goa2 e5 peh-siN3 ah, li2 tioh8 thiaN;  Goa2 beh tui3 li2 choe3 kan-cheng3;  I2-sek-liat8 ah, goan7 li2 thiaN-than3 Goa2.
9)	Ti7 li2 e5 tiong-kan m7-thang u7 pat8 e5 siong7-te3,  Goa7-pang e5 siong7-te3, li2 iah8 m7-thang kui7-pai3.
10)	Goa2 si7 Ia5-ho5-hoa, li2 e5 Siong7-te3,  Bat chhoa7 li2 tui3 Ai-kip8 toe7 chiuN7--lai5;  Tioh8 toa7 khui li2 e5 chhui3, Goa2 chiu7 chhiong-moa2--i.
11)	Chong2-si7 Goa2 e5 peh-siN3 m7-thiaN Goa2 e5 siaN;  I2-sek-liat8 choan5-jian5 m7 chhiu3-chhai2 Goa2.
12)	Goa2 chiu7 chhut-chai7 in, chiau3 in e5 sim e5 kou3-chip;  Hou7 in chiau3 in ka-ki7 e5 ke3-bou5 khi3 kiaN5.
13)	Goan7 Goa2 e5 peh-siN3 kheng2 thiaN Goa2;  I2-sek-liat8 kheng2 kiaN5 Goa2 e5 lou7.
14)	Goa2 chiu7 kin2-kin2 che3-ap in e5 kiu5-siu5;  Oat8-tng2 Goa2 e5 chhiu2, kong-kek in e5 tui3-tek8.
15)	Oan3-hun7 Ia5-ho5-hoa e5 lang5, beh lai5 tau5-hang5 I,  Chong2-si7 in e5 si5-tai7 beh ku2-tng5 ti7-teh.
16)	I iah8 beh eng7 ho2 e5 beh8 hou7 in chiah8;  Goa2 eng7 tui3 chioh8-poaN5 chhut e5 bit8, hou7 in chiah8 pa2.

[82]	A-sat e5 si.
1)	Siong7-te3 khia7 ti7 Siong7-te3 e5 hoe7-tiong,  Ti7 chiah e5 siong7-te3 e5 tiong-kan teh sim2-phoaN3.
2)	Lin2 sim2-phoaN3 bo5 chiau3 kong-gi7,  Sun5 phaiN2-lang5 e5 cheng5-bian7, beh kau3 ti7-si5 ah? [Se3-lah8
3)	Lin2 tioh8 ka7 song3-hiong-lang5 kap bo5-pe7 e5 kiaN2 sin-oan;  Tioh8 ka7 khun3-khou2 kap khiam3-kheh e5 lang5 kiaN5 kong-gi7.
4)	Tioh8 chin2-kiu3 song3-hiong kap khiam3-kheh e5 lang5,  Hou7 in thoat-li7 phaiN2-lang5 e5 chhiu2.
5)	In m7-chai, iah8 bo5 beng5-li2;  In ti7 ou-am3-tiong kiaN5-lai5 kiaN5-khi3;  Toe7 e5 kun-ki long2 io5-tang7.
6)	Goa2 bat kong2, Lin2 si7 siong7-te3.  Lin2 long2 si7 Chi3-koaiN5--e5 e5 kiaN2;
7)	Chong2-si7 lin2 oe7 si2, kap se3-kan lang5 chit8-iuN7;  Beh to2--loh8-khi3, chhin-chhiuN7 kui3-chok8 e5 chit8-e5.
8)	Siong7-te3 ah, kiu5 Li2 khi2--lai5, sim2-phoaN3 se3-kai3;  In-ui7 Li2 beh tit-tioh8 ban7-kok choe3 ki-giap8.

[83]	A-sat e5 si-koa.
1)	Siong7-te3 ah, kiu5 Li2 m7-thang cheng7-cheng7;  Siong7-te3 ah, kiu5 Li2 m7-thang bo5 khui-chhui3, iah8 m7-thang bo5 choe3-siaN;
2)	In-ui7 Li2 e5 tui3-tek8 hoa7-hoa7-jiong2;  Oan3-hun7 Li2 e5 lang5 kiah8-khi2 thau5.
3)	In eng7 kan-cha3 e5 ke3-bou5 beh hai7 Li2 e5 peh-siN3;  In saN-kap gi7-lun7, beh hai7 Li2 sou2 khng3-bat8 e5 lang5.
4)	In kong2, Lai5 ah, lan2 lai5 biat8-bo5 in, hou7 in boe7 chiaN5 kok,  Hou7 I2-sek-liat8 e5 mia5 bo5 koh hou7 lang5 ki3-liam7.
5)	In tang5-sim saN-kap chham-siong5,  SaN-kap kiat-iok beh ti2-tek8 Li2;
6)	Chiu7-si7 khia7-khi2 pou3-piN5 e5 I2-tong kap I2-sit8-ma2-li7 lang5,  Mou5-ap kap Ha7-Kah lang5,
7)	Ka-pa-lek8, A-bun5, kap A-ma2-lek8;  Hui-li7-su7, i2-kip8 Chhui-lo5 khia7-khi2 e5 peh-siN3;
8)	A-sut8 iah8 kap in lian5-hap8,  In choe3 Lo5-tek e5 kiaN2-sun e5 pang-chhiu2. [Se3-lah8
9)	Kiu5 Li2 khoan2-thai7 in, chhin-chhiuN7 cha2 khoan2-thai7 Bi2-tian5;  Chhin-chhiuN7 ti7 Ki-sun7 ho5, khoan2-thai7 Se-se-lah kap Ia5-pin chit8-iuN7.
10)	In ti7 Un2-to5-jiN2 biat8-bo5,  ChiaN5-choe3 toe7-chiuN7 e5 pun3-thou5.
11)	Kiu5 Li2 hou7 in e5 leng2-siu3 chhin-chhiuN7 OU-lip8 kap Se-i-pek;  Hou7 in e5 kun-tiuN2 long2 chhin-chhiuN7 Se-pa kap Sat-bun5-na2.
12)	In kong2, Lan2 tioh8 chiong Siong7-te3 khia7-khi2 e5 sou2-chai7, Chiam3 lai5 choe3 ka-ki7 e5.
13)	Goa2 e5 Siong7-te3 ah, kiu5 Li2 hou7 in chhin-chhiuN7 kng2-le5-hong e5 tin5-ai,  Chhin-chhiuN7 hong-cheng5 e5 tiu7-sap;
14)	Chhin-chhiuN7 he2 sio chhiu7-na5,  Chhin-chhiuN7 he2-iam7 sio soaN-thau5.
15)	Kiu5 Li2 iah8 chhin-chhiuN7 an2-ni eng7 Li2 e5 kong5-hong tui-koaN2 in,  Eng7 Li2 e5 toa7-hong hou7 in kiaN-hiaN5.
16)	Ia5-ho5-hoa ah, kiu5 Li2 hou7 in moa2-bin7 kian3-siau3,  Thang lai5 ki5-kiu5 Li2 e5 mia5.
17)	Hou7 in eng2-oan2 kian3-siau3, kiaN-hiaN5;  Hou7 in lau3-khui3 biat8-bo5.
18)	Hou7 in chai chi2-u7 Li2, mia5 choe3 Ia5-ho5-hoa e5,  Si7 choan5-toe7-chiuN7 chi3-koaiN5 e5.

[84]	Kho2-lah8 e5 hou7-e3 e5 si; kau hou7 Gak8-koaN; eng7 Ka-tek8 e5 gak8-khi3.
1)	Ban7-kun e5 Ia5-ho5-hoa ah,  Li2 khia7-khi2 e5 sou2-chai7, chaiN2-iuN7 hiah thang i3-ai3.
2)	Goa2 e5 sim-sin5 loan5-bou7 Ia5-ho5-hoa e5 tian7-iN7 kau3 hun7--khi3;  Goa2 e5 sim-tng5, goa2 e5 jiok8-the2, ng3 oah8 e5 Siong7-te3 kiu5-kio3.
3)	Ban7-kun e5 Ia5-ho5-hoa, goa2 e5 Ong5, goa2 e5 Siong7-te3 ah,  Chhek-chiau2-a2 ui7-tioh8 ka-ki7 chhe7-tioh8 chit8 e5 chhu3,  IN3-a2 ui7-tioh8 ka-ki7 chhe7-tioh8 pu7-kiaN2 e5 siu7;  Chiu7-si7 ti7 Li2 hiah e5 che3-toaN5 hia.
4)	Khia7-khi2 ti7 Li2 e5 chhu3 e5, hit ho7 lang5 u7 hok-khi3;  In beh tit8-tit8 o-lo2 Li2. [Se3-lah8
5)	I e5 lat8 chai7-ti7 Li2,  In e5 sim i3-hiong3 Sek-an e5 toa7-lou7--e5, hit-ho7 lang5 u7 hok-khi3.
6)	In keng-ke3 Lau5-bak8-sai2 e5 soaN-kok, hou7 i piN3-choe3 chui2-choaN5 e5 sou2-chai7;  Koh u7 chhiu-thiN e5 hou7 e5 hok-khi3 ka7 i kham3-moa2.
7)	In na2-kiaN5, khui3-lat8 na2 ke-thiN,  Tak8-lang5 kau3 Sek-an tiau5-kiN3 Siong7-te3.
8)	Ban7-kun e5 Siong7-te3 Ia5-ho5-hoa ah, kiu5 Li2 thiaN goa2 e5 ki5-to2;  Nga2-kok e5 Siong7-te3 ah, kiu5 Li2 aN3 hi7-khang lai5 thiaN. [Se3-lah8
9)	Choe3 goan2 e5 tin5-pai5 e5 Siong7-te3 ah, Li2 tioh8 khoaN3;  KhoaN3 Li2 siu7 boah-iu5--e5 e5 bin7.
10)	Ti7 Li2 e5 tian7-iN7 toa3 chit8-jit8, khah-ho2 chit8-chheng jit8;  Leng5-khou2 ti7 goa2 e5 Siong7-te3 e5 chhu3 kou3-mng5,  Khah-ho2 tiam3 ti7 phaiN2-lang5 e5 pou3-piN5,
11)	In-ui7 Ia5-ho5-hoa Siong7-te3 si7 jit8-thau5, si7 tin5-pai5;  Ia5-ho5-hoa siuN2-su3 un-hui7 kap eng5-kng;  I be7-bat lau5 chit8-hang7 ho2-mih8,  Bo5 hou7 hiah e5 kiaN5 cheng3-tit8 e5 lang5.
12)	Ban7-kun e5 Ia5-ho5-hoa ah,  Oa2-kho3 Li2 e5 lang5 u7 hok-khi3.

[85]	Kho2-lah8 e5 hou7-e3 e5 si; kau hou7 Gak8-koaN.
1)	Ia5-ho5-hoa ah, Li2 i2-keng si-un ti7 Li2 e5 toe7,  Nga2-kok siu7-liah8 e5 lang5, Li2 kiu3 i to3-lai5.
2)	Li2 sia3-bian2 Li2 e5 peh-siN3 e5 choe7-ok,  Li2 jia-kham3 in it-chhe3 e5 choe7-koa3. [Se3-lah8
3)	Li2 siu-hoe5 Li2 it-chhe3 e5 siu7-khi3,  Soah Li2 beng2-liat8 e5 siu7-khi3.
4)	Kiu3 goan2 e5 Siong7-te3 ah, kiu5 Li2 hou7 goan2 to3-tng2,  Soah Li2 ng3 goan2 e5 siu7-khi3.
5)	Li2 beh siu7-khi3 goan2 kau3 eng2-oan2 mah?  Li2 beh chiong Li2 e5 siu7-khi3 lau5 kau3 ban7-tai7 mah?
6)	Li2 kiam2 m7 koh chiong goan2 kiu3 oah8,  Hou7 Li2 e5 peh-siN3 in-ui7 Li2 lai5 hoaN-hi2 mah?
7)	Ia5-ho5-hoa ah, kiu5 Li2 hou7 goan2 khoaN3-kiN3 Li2 e5 chu5-ai3;  Koh chiong Li2 e5 kiu3-un siuN2-su3 goan2.
8)	Goa2 goan7 thiaN Choan5-leng5 e5 Ia5-ho5-hoa sou2 beh kong2--e5;  In-ui7 I beh tui3 I e5 peh-siN3, kap I seng3 e5 peh-siN3, kong2 peng5-an;  Chong2-si7 in m7-thang koh khi3 lam7-sam2 kiaN5.
9)	I e5 kiu3-un sit8-chai7 kun7 ti7 kiaN-ui3 I e5 lang5;  Hou7 eng5-kng tiam3 ti7 lan2 e5 keng2-lai7.
10)	Chu5-ai3 kap chin-sit8 saN tu2-tioh8;  Kong-gi7 kap peng5-an saN chim-chhui3.
11)	Chin-sit8 tui3 toe7--nih hoat-siN,  Kong-gi7 tui3 thiN khoaN3--loh8-lai5.
12)	Ia5-ho5-hoa beh siuN2-su3 ho2-mih8,  Lan2 e5 thou2-toe7 beh chhut i e5 thou2-san2.
13)	Kong-gi7 beh kiaN5 ti7 I e5 thau5-cheng5,  Hou7 I e5 kha-jiah chiaN5-choe3 lou7.

[86]	Tai7-pit8 e5 ki5-to2.
1)	Ia5-ho5-hoa ah, kiu5 Li2 aN3 hi7-khang thiaN goa2;  In-ui7 goa2 si7 khun3-khou2 song3-hiong e5.
2)	Kiu5 Li2 po2-chun5 goa2 e5 siN3-mia7, in-ui7 goa2 si7 khian5-seng5 e5 lang5.  Goa2 e5 Siong7-te3 ah, Li2 e5 lou5-pok8 oa2-kho3 Li2; kiu5 Li2 chin2-kiu3 i.
3)	Chu2 ah, kiu5 Li2 lin5-bin2 goa2;  In-ui7 goa2 thong-jit8 kiu5-kio3 Li2.
4)	Chu2 ah, kiu5 Li2 hou7 Li2 e5 lou5-pok8 sim hoaN-hi2;  In-ui7 goa2 eng7 goa2 e5 sim giong2-bong7 Li2.
5)	Chu2 ah, in-ui7 Li2 si7 ho2, hoaN-hi2 sia3-bian2 lang5;  U7 hong-seng7 e5 chu5-ai3, siuN2-su3 hoan7-na7 kiu5-kio3 Li2 e5 lang5.
6)	Ia5-ho5-hoa ah, kiu5 Li2 aN3 hi7-khang thiaN goa2 e5 ki5-to2;  AN3-loh8 thiaN goa2 khun2-kiu5 e5 siaN.
7)	Ti7 goa2 hoan7-lan7 e5 jit8, beh kiu5-kio3 Li2;  Li2 beh in3 goa2.
8)	Chu2 ah, chiah e5 siong7-te3 e5 tiong-kan, bo5 chit8-e5 oe7 pi2-tit Li2;  Li2 e5 sou2 choe3 iah8 bo5 thang pi2-pheng7.
9)	Chu2 ah, Li2 sou2 cho7 e5 ban7-pang long2 beh lai5 phak-pai3 ti7 Li2 e5 bin7-cheng5;  In iah8 beh eng5-kng Li2 e5 mia5.
10)	In-ui7 Li2 choe3 toa7, koh kiaN5 ki5-biau7 e5 su7;  Chi2-u7 Li2 si7 Siong7-te3.
11)	Ia5-ho5-hoa ah, kiu5 Li2 chiong Li2 e5 to7-lou7 chi2-si7 goa2; goa2 beh chiau3 Li2 e5 chin-li2 lai5 kiaN5;  Hou7 goa2 choan-it e5 sim keng3-ui3 Li2 e5 mia5.
12)	Chu2, goa2 e5 Siong7-te3 ah, goa2 beh choan5-sim o-lo2 Li2;  Goa2 beh eng5-kng Li2 e5 mia5 kau3 eng2-oan2.
13)	In-ui7 Li2 tui3 goa2 hoat-chhut toa7 e5 chu5-ai3,  Li2 kiu3 goa2 e5 siN3-mia7 bian2 loh8 kek8-chhim e5 im-kan.
14)	Siong7-te3 ah, kiau-ngou7 e5 lang5 khi2-lai5 kong-kek goa2;  Koh u7 kiong5-po7 e5 tong2 siau3-siuN7 goa2 e5 siN3-mia7;  In bo5 keng3-hong7 Li2 ti7 in e5 bin7-cheng5.
15)	Chu2 ah, Li2 si7 jin5-chu5 un-tian2 e5 Siong7-te3;  Bo5 khoai3-khoai3 siu7-khi3, koh u7 hong-seng7 e5 chu5-ai3 kap seng5-sit8.
16)	Kiu5 Li2 oat8--ke3-lai5 khoaN3 goa2, kho2-lin5 goa2;  Chiong Li2 e5 khui3-lat8 siuN2-su3 Li2 e5 lou5-pok8,  Kiu3 Li2 e5 lu2-pi7 e5 kiaN2.
17)	Kiu5 Li2 hian2-chhut un-tian2 goa2 e5 pin5-ku3,  Hou7 oan3-hun7 goa2 e5 lang5 khoaN3-kiN3 lai5 kian3-siau3;  In-ui7 Ia5-ho5-hoa Li2 pang-chan7 goa2, an-ui3 goa2.

[87]	Kho2-lah8 e5 hou7-e3 e5 si-koa.
1)	I e5 toe7-ki chai7-ti7 seng3-soaN.
2)	Ia5-ho5-hoa thiaN3 Sek-an e5 mng5,  IaN5-ke3 Nga2-kok long2-chong2 khia7-khi2 e5 sou2-chai7.
3)	Siong7-te3 e5 siaN5 ah,  U7 eng5-kng e5 su7, si7 chi2 li2 lai5 kong2--e5. [Se3-lah8
4)	Goa2 beh sng3 Lah8-hap-pek kap Pa-pi2-lun5 ti7 bat Goa2--e5 e5 lai7-bin7;  KhoaN3 ah, Hui-li7-su7, Chhui-lo5, Kou2-sit8,  Chit-e5 chhut-si3 ti7-hia.
5)	Lun7-kau3 Sek-an beh kong2, Chit-e5, hit-e5, chhut-si3 ti7 hit tiong-kan;  Koh Chi3-koaiN5-e5 beh chhin-sin kian-kou3--i.
6)	Tng Ia5-ho5-hoa ki3 ban7 peh-siN3 siau3-giah8 e5 si5,  I beh sng3 chit-e5 chhut-si3 ti7-hia. [Se3-lah8
7)	ChhiuN3-koa-e5, thiau3-bu2-e5, long2 beh kong2,  Goa2 e5 chui2-goan5 long2 chai7-ti7 Li2.

[88]	Kho2-lah8 hou7-e3 e5 si-koa, chiu7-si7 I2-su7-lah8 lang5 Hi-ban7 ka3-si7 e5 si; kau hou7 Gak8-koaN; tiau7, eng7 Mou5-hap8-lah8 Li7-am3-ngou5.
1)	Ia5-ho5-hoa, kiu3 goa2 e5 Siong7-te3 ah,  Goa2 jit8-mi5 ti7 Li2 e5 bin7-cheng5 kiu5-kio3.
2)	Goan7 goa2 e5 ki5-to2 kau3 Li2 e5 bin7-cheng5;  Kiu5 Li2 aN3 hi7-khang thiaN goa2 e5 ki5-kiu5.
3)	In-ui7 goa2 e5 sim moa2-moa2 hoan7-lan7,  Goa2 e5 siN3-mia7 kun7 ti7 im-kan.
4)	Goa2 sng3 kap loh8-hiat8 e5 lang5 tang5-liat8;  Ia7 chhin-chhiuN7 bo5 tit-tioh8 pang-chan7 e5 lang5.
5)	Goa2 siu7 hiat-kak8 ti7 si2-lang5-tiong,  Chhin-chhiuN7 siu7-thai5 e5 lang5 to2 ti7 bong7-lai7;  In si7 Li2 bo5 koh ki3-tit-e5,  Tui3 Li2 e5 chhiu2 keh-tng7.
6)	Li2 he7 goa2 ti7 kek8-chhim e5 hiat8;  Ti7 ou-am3 e5 toe7-hng, ti7 chhim-ian.
7)	Li2 e5 siu7-khi3 tang7-tang7 teh goa2;  Li2 eng7 Li2 it-chhe3 e5 hai2-eng2 khou2-chhou2 khun2-pek goa2. [Se3-lah8
8)	Kap goa2 sio-bat e5 lang5 Li2 hou7 in li7-khui goa2 hng7-hng7,  Hou7 in iam3-ouN3 goa2;  Goa2 siu7 koaiN-kim3, boe7-tit chhut-lai5.
9)	Goa2 e5 bak8-chiu in-ui7 khun3-khou2 phah-phaiN2;  Ia5-ho5-hoa ah, goa2 jit8-jit8 kiu5-kio3 Li2,  Goa2 ng3 Li2 kiah8-chhiu2.
10)	Li2 kiam2 beh kiaN5 ki5-su7 hou7 si2-lang5 khoaN3 mah?  Chong2-bo5 im-hun5 iau2 oe7 khi2-lai5 o-lo2 Li2 ah? [Se3-lah8
11)	Kiam2 oe7 ti7 bong7-lai7 kong2-khi2 Li2 e5 chu5-ai3 mah?  Kiam2 oe7 ti7 biat8-bo5 e5 tiong-kan kong2-khi2 Li2 e5 sin3-sit8 mah?
12)	Ti7 ou-am3 e5 sou2-chai7, kiam2 oe7 chai Li2 e5 ki5-su7 mah?  Ti7 boe7-ki3-tit tai7-chi3 e5 toe7-hng, kiam2 oe7 chai Li2 e5 kong-gi7 mah?
13)	Ia5-ho5-hoa ah, goa2 u7 ki5-kiu5 Li2;  Ti7 cha2-khi2-si5 goa2 e5 ki5-to2 beh thau3 kau3 Li2 e5 bin7-cheng5.
14)	Ia5-ho5-hoa ah, Li2 siaN2-su7 khi3-sak goa2?  SiaN2-su7 ng Li2 e5 bin7, m7 khoaN3 goa2?
15)	Goa2 tui3 siau3-lian5 siu7-khou2, hiam2-hiam2 si2;  Goa2 siu7-tioh8 Li2 e5 kiaN-hiaN5, ti3-kau3 sim hun-loan7.
16)	Li2 e5 toa7 siu7-khi3 im-bat8 goa2;  Li2 eng7 kiaN-hiaN5 tu5-biat8 goa2.
17)	Chiah-e5 thong-jit8 chhin-chhiuN7 chui2 ui5 goa2;  Chit8-choe5 lai5 ui5-khun3 goa2.
18)	Li2 chiong goa2 e5 liong5-peng5 bit8-iu2 keh-khui hng7-hng7;  Hou7 goa2 sou2 saN-bat e5 lang5 jip8 ti7 ou-am3 e5 sou2-chai7.

[89]	I2-su-lah8 lang5, I2-tham3, ka3-si7 e5 si.
1)	Goa2 beh chhiuN3-koa o-lo2 Ia5-ho5-hoa e5 chu5-ai3 kau3 ti7 eng2-oan2.  Beh eng7 goa2 e5 chhui3 thoan5 Li2 e5 sin3-sit8 kau3 tai7-tai7.
2)	In-ui7 goa2 bat kong2, Chu5-ai3 beh siu7 kian3-lip8 kau3 eng2-oan2;  Li2 beh chiong Li2 e5 sin3-sit8 kian-kou3 ti7 thiN--nih.
3)	Goa2 kap Goa2 sou2 keng2 e5 lang5 lip8-iok,  Tui3 Goa2 e5 lou5-pok8 Tai7-pit8 chiu3-choa7.
4)	Goa2 beh hou7 li2 e5 hou7-e3 kian-kou3 kau3 eng2-oan2,  Koh hou7 li2 e5 po2-cho7 kian3-lip8 kau3 tai7-tai7. [Se3-lah8
5)	Ia5-ho5-hoa ah, chiah e5 thiN beh o-lo2 Li2 e5 ki5-su7;  Ti7 seng3--e5 e5 hoe7-tiong, beh o-lo2 Li2 e5 sin3-sit8.
6)	Ti7 khong-tiong chi7-chui7 oe7 pi2-tit Ia5-ho5-hoa?  Toa7 koan5-leng5--e5 e5 cheng3-kiaN2-tiong, chi7-chui7 oe7 chhin-chhiuN7 Ia5-ho5-hoa?
7)	I ti7 seng3--e5 e5 gi7-hoe7 tiong, si7 toa7-toa7 u7 ui-giam5 e5 Siong7-te3;  Pi2 it-chhe3 ti7 I si3-ui5 e5, koh-khah thang kiaN-ui3.
8)	Ban7-kun e5 Siong7-te3 Ia5-ho5-hoa ah,  Toh-loh8 chit8-e5 toa7 koan5-leng5--e5, chhin-chhiuN7 Li2 Ia5-ho5-hoa?  Li2 e5 sin3-sit8 ti7 Li2 e5 si3-ui5.
9)	Hai2-chui2 tiong3-koaiN5, Li2 koan2-hat--i;  Hai2-eng2 gia5--khi2-lai5, Li2 hou7 i piN5.
10)	Li2 phah chhui3 Lah8-hap-pek, chhin-chhiuN7 i2-keng thai5-si2 e5 lang5;  Li2 eng7 u7 khui3-lat8 e5 chhiu2 phah-soaN3 Li2 e5 tui3-tek8.
11)	ThiN siok8 Li2, toe7 iah8 siok8 Li2;  Se3-kai3 kap ki5-tiong sou2 chhiong-moa2--e5, long2 si7 Li2 sou2 kian3-lip8.
12)	Lam5-pak si7 Li2 sou2 chhong3-cho7;  Tha-pok8 kap Hek-bun5, in-ui7 Li2 e5 mia5 lai5 hoaN-hi2.
13)	Li2 u7 toa7 koan5-leng5 e5 chhiu2,  Li2 e5 chhiu2 u7 lat8, Li2 e5 chiaN3-chhiu2 kiah8 koaiN5-koaiN5.
14)	Kong-peng5 kap gi7-li2 si7 Li2 e5 po2-cho7 e5 toe7-ki;  Chu5-ai3 kap seng5-sit8 kiaN5 ti7 Li2 e5 bin7-cheng5.
15)	Oe7 bat hoaN-hi2 e5 siaN--e5, hit e5 peh-siN3 u7 hok-khi3;  Ia5-ho5-hoa ah, in ti7 Li2 e5 bin7 sou2 hoat-chhut e5 kng teh kiaN5.
16)	In jit8-jit8 in-ui7 Li2 e5 mia5 lai5 hoaN-hi2;  In-ui7 Li2 e5 kong-gi7 tit-tioh8 seng-koaiN5.
17)	In-ui7 Li2 si7 in khui3-lat8 e5 eng5-kng;  Koh in-ui7 Li2 hoaN-hi2 goan2, goan2 e5 kak beh tit-tioh8 kiah8-koaiN5.
18)	Goan2 e5 tin5-pai5 siok8 ti7 Ia5-ho5-hoa;  Goan2 e5 ong5 siok8 ti7 I2-sek-liat8 e5 Seng3--e5.
19)	Tng-si5 Li2 ti7 iN7-siong7-tiong hoan-hu3 Li2 seng3 e5 peh-siN3, kong2,  Goa2 eng7 pang-chan7 e5 lat8, he7 ti7 hit e5 u7 koan5-leng5--e5 e5 sin-chiuN7;  Tui3 peh-siN3-tiong keng2--e5, Goa2 ko-seng--i.
20)	Goa2 chhe7-tioh8 Goa2 e5 lou5-pok8 Tai7-pit8;  Eng7 Goa2 e5 seng3-iu5 boah--i.
21)	Goa2 e5 chhiu2 beh siong5-siong5 kap i ti7-teh,  Goa2 e5 chhiu2-kut iah8 beh kian-kou3--i.
22)	Tui3-tek8 boe7-oe7 lek8-sek i;  Hiong-ok e5 lang5 boe7-oe7 khou2-chhou2--i.
23)	Goa2 beh ti7 i e5 bin7-cheng5 phah-chhui3 i e5 tui3-tek8;  Kong-kek hit e5 oan3-hun7 i e5 lang5.
24)	Chong2-si7 Goa2 e5 sin3-sit8, kap Goa2 e5 chu5-ai3, beh kap i ti7-teh;  In-ui7 Goa2 e5 mia5, i e5 kak beh tit-tioh8 kiah8-koaiN5.
25)	Goa2 beh hou7 i e5 chhiu2 chhun kau3 hai2;  ChiaN3-chhiu2 chhun kau3 chiah e5 ho5.
26)	I beh chheng-hou Goa2 kong2, Li2 si7 goa2 e5 pe7,  Si7 goa2 e5 Siong7-te3, si7 kiu3 goa2 e5 chioh8-poaN5.
27)	Goa2 iah8 beh siat-lip8 i choe3 toa7-kiaN2,  Choe3 se3-chiuN7 te7-it koaiN5 e5 kun-ong5.
28)	Goa2 beh ui7-tioh8 i po2-chun5 Goa2 e5 chu5-ai3 kau3 eng2-oan2;  Goa2 kap i sou2 lip8 e5 iok, tek-khak bo5 pian3-oaN7.
29)	Goa2 iah8 beh po2-chun5 i e5 hou7-e3 kau3 tai7-tai7;  Hou7 i e5 po2-cho7 chhin-chhiuN7 thiN e5 ku2.
30)	Siat-su2 i e5 kiaN2-sun pang3-sak Goa2 e5 lut8-hoat;  Bo5 kiaN5 Goa2 e5 hoat-tou7;
31)	Poe7-biu7 Goa2 e5 lut8-le7,  Bo5 siu2 Goa2 e5 kai3-beng7;
32)	Goa2 chiu7 beh eng7 koaiN2-a2 chek-hoat8 in e5 ke3-sit;  Eng7 piN chek-hoat8 in e5 choe7-ok.
33)	Chong2-si7 Goa2 tek-khak bo5 chiong goa2 e5 chu5-ai3 it-chin7 tui3 i siu-hoe5;  Iah8 tek-khak bo5 hou7 Goa2 e5 sin3-sit8 hoe3-bo5.
34)	Goa2 tek-khak bo5 sit Goa2 e5 iok,  Iah8 bo5 koe2-oaN7 Goa2 e5 chhui3 sou2 kong2--e5.
35)	Goa2 chit8-pai2 ki2 ka-ki7 e5 seng3-kiat lai5 chiu3-choa7,  Goa2 koat-toan3 bo5 tui3 Tai7-pit8 kong2 peh8-chhat8;
36)	I e5 hou7-e3 beh thoan5 kau3 eng2-oan2;  I e5 po2-cho7 ti7 Goa2 e5 bin7-cheng5, chhin-chhiuN7 jit8 e5 ku2-tng5;
37)	Iah8 chhin-chhiuN7 geh8 e5 eng2-oan2 kian3-lip8;  Koh chhin-chhiuN7 thiN-teng2 khak-sit8 e5 kan-cheng3. [Se3-lah8
38)	Chong2-si7 Li2 u7 siu7-khi3 Li2 e5 siu7-boah-iu5--e5,  Iam3-chian7 khi3-sak i.
39)	Li2 i2-keng iam3-ouN3 kap Li2 e5 lou5-pok8 sou2 lip8 e5 iok,  Chiong i e5 bian2-liu5 chau-that ti7 toe7--nih.
40)	Li2 i2-keng thiah i it-chhe3 e5 li5-pa;  Hou7 i e5 oe7-sou2 piN3 choe3 pha-hng e5 sou2-chai7.
41)	Ke3-lou7 lang5 long2 chhiuN2-theh8 i;  I chiaN5-choe3 keh-piah kok sou2 leng5-jiok8--e5.
42)	Li2 hou7 i e5 tui3-tek8 e5 chiaN3-chhiu2 kiah8-koaiN5;  Hou7 i e5 kiu5-siu5 long2 hoaN-hi2.
43)	Li2 hou7 i e5 to-kiam3 to2-mi5,  Hou7 i ti7 kau-chian3 e5 si5 khia7-boe7-tiau5.
44)	Li2 hou7 i e5 eng5-hian2 bo5--khi3,  Chiong i e5 po2-cho7 chhia-to2 ti7 toe7--nih.
45)	Li2 kiam2-chio2 i chheng-lian5 e5 jit8-chi2;  Koh hou7 i moa2-moa2 kian3-siau3. [Se3-lah8
46)	Ia5-ho5-hoa ah, Li2 beh joa7-ku2 ka-ki7 khng3-bat8, kau3 eng2-oan2 mah?  Li2 e5 siu7-khi3 chhin-chhiuN7 he2 toh8, beh joa7-ku2 ah?
47)	Kiu5 Li2 ki3-tit goa2 e5 si5-kan, chaiN2-iuN7 hiah te2-chio2;  Li2 chhong3-cho7 it-chhe3 e5 se3-kan lang5, hou7 in kau3 hiah khang-hu ah!
48)	Sim2-mih8 lang5 oe7 tng5-tng5 oah8, bo5 kiN3-tioh8 si2,  Oe7 kiu3 i e5 leng5-hun5 thoat-li7 im-kan e5 koan5-peng3 ah? [Se3-lah8
49)	Chu2 ah, Li2 cheng5 pin5 Li2 e5 sin3-sit8, tui3 Tai7-pit8 chiu3-choa7--e5,  Hiah e5 chu5-ai3 taN ti7 toh-loh8?
50)	Chu2 ah, kiu5 Li2 ki3-liam7 Li2 e5 lou5-pok8 sou2 siu7 e5 leng5-jiok8,  Ki3-liam7 goa2 chaiN2-iuN7 chiong it-chhe3 kiong5-seng7 e5 peh-siN3 e5 leng5-jiok8 chun5 ti7 goa2 e5 sim-lai7;
51)	Ia5-ho5-hoa ah, Li2 e5 tui3-tek8 eng7 chit e5 leng5-jiok8,  Chiu7-si7 leng5-jiok8 Li2 siu7 boah-iu5--e5 e5 chong-chek.
52)	Tioh8 o-lo2 Ia5-ho5-hoa kau3 eng2-oan2.  A-beng7, koh A-beng7.

	Koan3 IV
[90]	Siong7-te3 e5 lang5 Mou5-se e5 ki5-to2.
1)	Chu2 ah, Li2 tak8 se3-tai7 choe3 goan2 khia7-khi2 e5 sou2-chai7.
2)	Chiah e5 soaN iau2-be7 siN-chhut,  Toe7 kap se3-kai3 Li2 iau2-be7 cho7-chiaN5,  Tui3 eng2-oan2 kau3 eng2-oan2 Li2 si7 Siong7-te3.
3)	Li2 hou7 lang5 kui thou2,  Kong2, Lin2 se3-kan lang5, tioh8 oat8-to3-tng2.
4)	In-ui7 chai7 Li2 khoaN3, chit8-chheng ni5 chhin-chhiuN7 i2-keng ke3--khi3 e5 cha7-jit8;  Koh chhin-chhiuN7 mi5-kan e5 chit8-kiN.
5)	Li2 chhin-chhiuN7 eng7 toa7-chui2 ka7 in lau5--khi3; in chhin-chhiuN7 khun3 chit8-chhiN2;  Cha2-khi2-si5 in chhin-chhiuN7 hoat-siN e5 chhau2.
6)	Cha2-khi2-si5 hoat-siN bou7-seng7;  E5-hng-si5 siu7-koah chiu7 kou-ta5.
7)	In-ui7 goan2 tui3 Li2 e5 siu7-khi3 chiu7 siau-biat8,  Koh goan2 tui3 Li2 e5 hoat-seng3 lai5 kiaN-hiaN5.
8)	Li2 chiong goan2 e5 choe7-ok pai5 ti7 Li2 e5 bin7-cheng5,  Chiong goan2 un2-bat8 e5 phaiN2 pai5 ti7 Li2 e5 bin7 e5 kng-beng5-tiong.
9)	Goan2 e5 jit8-chi2 long2 keng-ke3 ti7 Li2 e5 toa7 siu7-khi3;  Goan2 e5 ni5-he3 ke3-liau2, chhin-chhiuN7 thou2 chit8 e5 khui3.
10)	Goan2 it-seng e5 ni5-jit8 si7 chhit-chap8 he3,  Na7 si7 iong2-chong3 thang kau3 poeh-chap8 he3,  Chong2-si7 ki5-tiong sou2 khoa-khau2--e5, put-ko3 si7 lo5-khou2 iu-chhiu5;  I kin2-kin2 ke3, goan2 chiu7 pe--khi3.
11)	Chi7-chui7 chai Li2 siu7-khi3 e5 koan5-se3,  Iah8 chiau3 Li2 eng-kai siu7 e5 keng3-ui3, chai Li2 e5 siu7-khi3 ah?
12)	Kiu5 Li2 ka3-si7 goan2, chaiN2-iuN7 sng3 ka-ki7 e5 jit8-chi2;  Hou7 goan2 tit-tioh8 ti3-hui7 e5 sim.
13)	Ia5-ho5-hoa ah, beh kau3 ti7-si5 nih? kiu5 Li2 to3-tng2;  Ui7-tioh8 Li2 e5 lou5-pok8 lai5 hoe5-sim.
14)	Kiu5 Li2 cha2-khi2-si5 eng7 Li2 e5 chu5-ai3 hou7 goan2 moa2-chiok;  Hou7 goan2 chit8-si3-lang5 hoaN-hi2 khoai3-lok8.
15)	Kiu5 Li2 chiau3 Li2 khou2-chhou2 goan2 e5 jit8,  Chiau3 goan2 tu2-tioh8 hoan7-lan7 e5 ni5, hou7 goan2 hoaN-hi2.
16)	Goan7 Li2 e5 sou2-choe3 tui3 Li2 e5 lou5-pok8 hian2-hian7,  Li2 e5 eng5-kng tui3 in e5 kiaN2-sun hian2-beng5.
17)	Goan7 Chu2 goan2 e5 Siong7-te3 e5 bi2-biau7 tiam3 ti7 goan2 e5 teng2-bin7;  Goan7 Li2 kian-kou3 goan2 e5 chhiu2 sou2 choe3 e5 kang,  Goan2 e5 chhiu2 sou2 choe3 e5 kang, goan7 Li2 kian-kou3 i.

[91]	Tiam3 ti7 Chi3-koaiN5--e5 un2-bat8 e5 sou2-chai7--e5,  Hit e5 lang5 beh khia7-khi2 ti7 Choan5-leng5--e5 e5 im3-ng2.
2)	Lun7-kau3 Ia5-ho5-hoa, goa2 beh kong2, I si7 goa2 to5-siam2 e5 sou2-chai7, si7 goa2 e5 soaN-che7;  Si7 goa2 e5 Siong7-te3, goa2 sou2 oa2-kho3--e5.
3)	In-ui7 I beh kiu3 li2 thoat-li7 tng chiau2-a2 e5 lo5-bang7,  Kap tok8-hai7 e5 un-ek8.
4)	I beh eng7 I e5 sit8-kou2 aN5 li2,  Li2 beh bih ti7 I e5 sit8-e7,  I e5 seng5-sit8 si7 toa7-soe3 e5 tin5-pai5.
5)	Li2 m7-bian2 kiaN mi5-kan e5 kiaN-hiaN5,  A2-si7 jit8--si5 teh pe e5 chiN3.
6)	Iah8 bian2 kiaN ou-am3-tiong liu5-heng5 e5 un-ek8,  A2-si7 jit8 tiong-kau3 biat8-bo5 lang5 e5 tok8-cheng3.
7)	U7 chheng lang5 lek--loh8-khi3 ti7 li2 e5 sin-piN,  U7 ban7 lang5 lek--loh8-khi3 ti7 li2 e5 chiaN3-peng5,  Che iah8 boe7 oa2-kun7 li2.
8)	Put-ko3 li2 oe7 chhin-bak8 khoaN3-kiN3,  Iah8 khoaN3-kiN3 phaiN2-lang5 siu7 po3-eng3.
9)	In-ui7 Ia5-ho5-hoa Li2 si7 goa2 to5-siam2 e5 sou2-chai7;  Li2 bat eng7 Chi3-koaiN5--e5 choe3 li2 khia7-khi2 e5 sou2-chai7;
10)	Chiu7 chai-hai7 boe7 kau3 ti7 li2,  Un-ek8 iah8 boe7 oa2-kun7 li2 e5 pou3-piN5.
11)	In-ui7 I beh ui7-tioh8 li2 hoan-hu3 I e5 su3-chia2,  Ti7 li2 it-chhe3 e5 lou7 po2-hou7 li2.
12)	In beh eng7 chhiu2 hu5 li2,  Bian2-tit li2 e5 kha tak-tioh8 chioh8.
13)	Li2 beh tah8 sai kap tok8-choa5,  Lap sai-a2-thun5 kap toa7-be2 choa5.
14)	In-ui7 i chin thiaN3 Goa2, Goa2 chiu7 beh kiu3 i;  In-ui7 i bat Goa2 e5 mia5, Goa2 chiu7 beh an-ti3 i ti7 koaiN5 e5 sou2-chai7.
15)	I kiu5-kio3 Goa2, Goa2 chiu7 beh in3--i;  I ti7 gui5-kip e5 si5, Goa2 beh kap i ti7-teh;  Goa2 beh kiu3 i, hou7 i chun-kui3.
16)	Goa2 beh eng7 tng5 he3-siu7 hou7 i moa2-chiok,  Hou7 i khoaN3-kiN3 Goa2 e5 kiu3-un.

[92]	An-hioh-jit8 e5 si-koa.
1)	Chin-ho2 ah, kam2-sia7 Ia5-ho5-hoa,  ChhiuN3-koa o-lo2 Li2 Chi3-koaiN5--e5 e5 mia5;
2)	Cha2-khi2-si5 po3-iong5 Li2 e5 chu5-ai3;  E5-hng-si5 po3-iong5 Li2 e5 sin3-sit8.
3)	Eng7 chap8-tiau5-hian5 e5 gak8-khi3 kap sek;  Eng7 khim5 toaN5 chong-giam5 e5 siaN-im.
4)	In-ui7 Ia5-ho5-hoa Li2 eng7 Li2 e5 sou2-kiaN5 hou7 goa2 hoaN-hi2;  Goa2 beh in-ui7 Li2 e5 chhiu2 sou2 choe3--e5 lai5 khoai3-lok8.
5)	Ia5-ho5-hoa, Li2 e5 sou2-choe3 chaiN2-iuN7 hiah-toa7;  Li2 e5 sim-su kek8-ki5 chhim.
6)	Bu5-ti e5 lang5 boe7 hiau2-tit,  Gu5-chhun2 e5 lang5 iah8 boe7 beng5-pek8 chit-e5.
7)	PhaiN2-lang5 hoat-siN chhin-chhiuN7 chhau2,  It-chhe3 choe3-phaiN2 e5 lang5 bou7-seng7 e5 si5,  ChiaN3-si7 in beh biat8-bo5 kau3 eng2-oan2;
8)	Chong2-si7 Ia5-ho5-hoa Li2 si7 chi3-koaiN5, tit8-kau3 eng2-oan2.
9)	Ia5-ho5-hoa ah, Li2 khoaN3, Li2 e5 tui3-tek8,  Li2 khoaN3, Li2 e5 tui3-tek8 tek-khak biat8-bo5;  It-chhe3 choe3-phaiN2 e5 lang5 iah8 beh si3-soaN3.
10)	Chong2-si7 Li2 hou7 goa2 e5 kak kiah8-koaiN5, chhin-chhiuN7 ia2-gu5 e5 kak;  Goa2 si7 siu7 sin e5 iu5 boah--e5.
11)	Goa2 chhin-bak8 khoaN3-kiN3 goa2 e5 tui3-tek8 tu2-tioh8 po3-eng3;  Goa2 chhin-hi7 thiaN-kiN3 hiah e5 khi2-lai5 kong-kek goa2 e5 phaiN2-lang5 siu7 heng5-hoat8.
12)	Gi7-lang5 beh heng-ong7 chhin-chhiuN7 cho2-chhiu7;  Beh tiong2-toa7 chhin-chhiuN7 Li7-pa-lun3 e5 pek-hiuN-chhiu7.
13)	KiN3-na7 chai ti7 Ia5-ho5-hoa e5 chhu3--e5,  Beh heng-ong7 ti7 lan2 e5 Siong7-te3 e5 iN7-lai7.
14)	In ni5-lau7 e5 si5 iu5-goan5 beh kiat ke2-chi2;  In e5 chiap moa2-moa2, sek chhiN-chhui3;
15)	Thang hian2-beng5 Ia5-ho5-hoa si7 cheng3-tit8--e5,  I si7 goa2 e5 chioh8-poaN5, I long2 bo5 put-gi7.

[93]	Ia5-ho5-hoa choe3 ong5, I eng7 ui-giam5 ka-ki7 chheng7;  Ia5-ho5-hoa eng7 khui3-lat8 ka-ki7 chheng7, ka-ki7 ha5;  Se3-kai3 chiu7 kian-kou3 boe7 io5-tang7.
2)	Li2 e5 po2-cho7 tui3 kou2-cha2 kian3-lip8,  Li2 tui3 eng2-oan2 chiu7 u7.
3)	Ia5-ho5-hoa ah, toa7-chui2 i2-keng hoat-khi2,  Toa7-chui2 i2-keng hoat-khi2 i e5 siaN;  Toa7-chui2 hoat-khi2 i e5 eng2.
4)	Ia5-ho5-hoa ti7 koaiN5-ui7 u7 toa7 leng5-lek8,  IaN5-ke3 chiah e5 chui2 e5 siaN,  I2-kip8 hai2--nih e5 toa7-eng2.
5)	Ia5-ho5-hoa ah, Li2 e5 kan-cheng3 put-chi2 khak-sit8;  Seng3-kiat hap8 ti7 Li2 e5 chhu3, kau3 eng2-oan2.

[94]	Ia5-ho5-hoa sin-oan e5 Siong7-te3 ah,  Sin-oan e5 Siong7-te3 ah, kiu5 Li2 hian2-chhut kng.
2)	Sim2-phoaN3 se3-kai3 e5 Chu2 ah, kiu5 Li2 khi2--lai5;  Hou7 kiau-ngou7 e5 lang5 siu7 eng-kai siu7 e5 po3-eng3.
3)	Ia5-ho5-hoa ah, PhaiN2-lang5 beh joa7-ku2 ah?  PhaiN2-lang5 tek-seng3 tai7-iat8, beh joa7-ku2 ah?
4)	In sui5-pian7 kong2, kong2-chhut kiau-ngou7 e5 oe7;  It-chhe3 kiaN5-phaiN2 e5 lang5 long2 ka-ki7 phin2-phong2.
5)	Ia5-ho5-hoa ah, in ap-che3 Li2 e5 peh-siN3;  Khou2-chhou2 Li2 e5 san2-giap8.
6)	In thai5-si2 chiu2-koaN2-lang5 kap chhut-goa7 lang5;  Koh hai7-si2 kou-ji5.
7)	In kong2, Ia5-ho5-hoa tek-khak bo5 teh khoaN3;  Nga2-kok e5 Siong7-te3 tek-khak bo5 ti3-i3.
8)	Lin2 peh-siN3-tiong cheng-siN hit-khoan2 e5 lang5 tioh8 siuN7;  Gu5-gong7 e5 lang5 kau3 ti7-si5 chiah u7 ti3-hui7 ah?
9)	An-ti3 hi7-khang--e5, chong2 bo5 I bo5 thiaN-kiN3?  Chhong3-cho7 bak8-chiu--e5, chong2 bo5 I boe7 khoaN3-kiN3 mah?
10)	Kau3-tok liat8-pang e5, chiu7-si7 hou7 lang5 tit-tioh8 ti3-sek--e5,  Chong2 bo5 I boe7 hiau2 pan7-li2 lang5 mah?
11)	Ia5-ho5-hoa chai lang5 e5 sim-su,  Chai in si7 khang-khang.
12)	Ia5-ho5-hoa ah, Li2 sou2 kau3-tok koh eng7 Li2 e5 lut8-hoat sou2 ka3-si7--e5,  Hit e5 lang5 u7 hok-khi3.
13)	Beh hou7 i ti7 hoan7-lan7 e5 jit8, tit-tioh8 peng5-an,  Kau3 ti7 ui7-tioh8 phaiN2-lang5 khui ham7-khiN e5 si5.
14)	In-ui7 Ia5-ho5-hoa tek-khak bo5 khi3-sak I e5 peh-siN3;  Iah8 bo5 pang3-li7 I e5 san2-giap8.
15)	In-ui7 sim2-phoaN3 beh chiau3 kong-gi7,  Sim cheng3-tit8 e5 lang5 beh long2 te3 I.
16)	Chi7-chui7 beh ui7 goa2 khi2--lai5 kong-kek phaiN2-lang5?  Chi7-chui7 beh ui7 goa2 khia7--khi2-lai5 kong-kek kiaN5 choe7-ok e5 lang5?
17)	Na7 m7-si7 Ia5-ho5-hoa pang-chan7 goa2,  chiu7 goa2 e5 sin5-hun5 khoai3-khoai3 tiam3 ti7 leng2-cheng7 e5 tiong-kan.
18)	Goa2 kong2, Goa2 e5 kha tioh8-tak;  Ia5-ho5-hoa ah, hit-si5 Li2 e5 chu5-ai3 hu5-chhi5 goa2.
19)	Goa2 e5 sim choe7-choe7 iu-bun7 khoa3-lu7,  Li2 e5 an-ui3 chiu7 hou7 goa2 e5 sim-sin5 khoai3-lok8.
20)	Kan-ok e5 cho7-ui7, ka2-chia3 lut8-le7, ke3-bou5 chan5-hai7,  Kiam2 oe7 kap Li2 kau-thong mah?
21)	In tai7-ke chu7-chip8, kong-kek gi7-lang5 e5 siN3-mia7;  Chiong bo5-choe7 e5 lang5 teng7 si2-choe7.
22)	Chong2-si7 Ia5-ho5-hoa peng5-si5 choe3 goa2 e5 koaiN5-tai5;  Goa2 e5 Siong7-te3 choe3 goa2 to5-siam2 e5 chioh8-poaN5.
23)	I hou7 in e5 choe7-ok kui ti7 in e5 sin-chiuN7;  In ti7 kiaN5-phaiN2 e5 si5, I beh chau5-biat8 in;  Ia5-ho5-hoa lan2 e5 Siong7-te3 beh chau5-biat8 in.

[95]	Lai5 ah, lan2 tioh8 ng3 Ia5-ho5-hoa chhiuN3-koa;  Ng3 kiu3 lan2 e5 chioh8-poaN5 chhut hoaN-hi2 e5 siaN.
2)	Lan2 tioh8 kau3 I e5 bin7-cheng5 kam2-sia7 I,  Eng7 si-koa ng3 I chhut hoaN-hi2 e5 siaN.
3)	In-ui7 Ia5-ho5-hoa si7 toa7 e5 Siong7-te3,  Si7 toa7 e5 ong5, iaN5-ke3 long2-chong2 e5 siong7-te3;
4)	Toe7 chhim e5 sou2-chai7 ti7 I e5 chhiu2-tiong;  SoaN koaiN5 e5 soaN-chiam iah8 siok8 ti7 I.
5)	IuN5-hai2 siok8 ti7 I, si7 I chhong3-cho7--e5;  Ta-toe7 iah8 si7 I e5 chhiu2 cho7-chiaN5-e5.
6)	Lai5 ah, lan2 tioh8 kiok-kiong keng3-pai3;  Kui7-loh8 ti7 chhong3-cho7 lan2 e5 Ia5-ho5-hoa e5 bin7-cheng5;
7)	In-ui7 I si7 lan2 e5 Siong7-te3,  Lan2 si7 I iuN2-chhi7 e5 peh-siN3, si7 I chhiu2-e7 e5 iuN5.  Kin-a2-jit8, lin2 na7 thiaN I e5 siaN,
8)	Chiu7 m7-thang ngi7 lin2 e5 sim, chhin-chhiuN7 ti7 Bi2-li7-pa,  Chhin-chhiuN7 tong-jit8 ti7 khong3-ia2 e5 Ma2-sat;
9)	Hit-si5 lin2 e5 chou2-kong chhi3 Goa2,  Giam7 Goa2, koh khoaN3-kiN3 Goa2 e5 sou2-choe3.
10)	Si3-chap8 ni5 ku2, Goa2 iam3-hun7 hit se3-tai7 e5 lang5,  Kong2 Chiah-e5 si7 sim be5-loan7 e5 peh-siN3,  M7-bat Goa2 e5 lou7;
11)	Sou2-i2 Goa2 ti7 siu7-khi3 e5 tiong-kan, chiu3-choa7 kong2,  In toan3-toan3 boe7-tit-thang jip8 Goa2 e5 an-hioh.

[96]	Lin2 tioh8 ng3 Ia5-ho5-hoa chhiuN3 sin e5 koa,  Choan5-toe7 long2 tioh8 ng3 Ia5-ho5-hoa chhiuN3-koa.
2)	Tioh8 ng3 Ia5-ho5-hoa chhiuN3-koa, chiok-sia7 I e5 mia5;  Jit8-jit8 thoan5-po3 I e5 kiu3-un.
3)	Ti7 liat8-pang e5 tiong-kan kong2-khi2 I e5 eng5-kng;  Ti7 ban7 peh-siN3 e5 tiong-kan kong2-khi2 I ki5-biau7 e5 sou2-choe3.
4)	In-ui7 Ia5-ho5-hoa choe3 toa7, eng-kai siu7 kek8-toa7 e5 o-lo2;  I ti7 cheng3 sin5-beng5 e5 teng2-bin7 eng-kai siu7 keng3-ui3.
5)	In-ui7 liat8-pang e5 siong7-te3 long2 si7 hu-ke2;  Tok8-tok8 Ia5-ho5-hoa chhong3-cho7 chiah e5 thiN.
6)	Ti7 I e5 bin7-cheng5 u7 chun-kui3 kap ui-giam5;  Ti7 I e5 seng3-sou2 u7 koan5-leng5 kap eng5-kng.
7)	Peh-siN3-tiong e5 tak8-chok8 ah, lin2 tioh8 chiong koan5-leng5 eng5-kng,  Kui hou7 Ia5-ho5-hoa; kui hou7 Ia5-ho5-hoa.
8)	Eng7 I e5 mia5 sou2 eng-kai tit-tioh8 e5 eng5-kng, kui hou7 Ia5-ho5-hoa;  Toa3 le2-mih8 lai5 jip8 I e5 iN7.
9)	Tioh8 eng7 seng3-kiat e5 chng-thaN7 keng3-pai3 Ia5-ho5-hoa;  Choan5-toe7 ti7 I e5 bin7-cheng5 ngiauh8-ngiauh8-chhoah.
10)	Ti7 liat8-pang-tiong tioh8 kong2, Ia5-ho5-hoa choe3 ong5,  Se3-kai3 kian-kou3, boe7 io5-tang7;  I beh chiau3 kong-peng5 sim2-phoaN3 ban7 peh-siN3.
11)	Goan7 thiN hoaN-hi2, toe7 khoai3-lok8;  Goan7 hai2 kap ki5-tiong sou2 chhiong-moa2--e5 long2 chhut toa7-siaN;
12)	Goan7 chhan5-hng5 kap ki5-tiong sou2-u7--e5 long2 khoai3-lok8;  Hit-si5 chhiu7-na5-lai7 e5 chhiu7-bak8 long2 beh ti7 Ia5-ho5-hoa e5 bin7-cheng5 chhut hoaN-hi2 e5 siaN;
13)	In-ui7 I lai5 lah, I lai5 beh sim2-phoaN3 choan5-toe7;  I beh chiau3 kong-gi7 sim2-phoaN3 se3-kai3,  Chiau3 I e5 sin3-sit8 sim2-phoaN3 ban7 peh-siN3.

[97]	Ia5-ho5-hoa choe3 ong5; toe7 tioh8 khoai3-lok8;  Cheng3 hai2-su7 tioh8 hoaN-hi2.
2)	Bat8-hun5 kap ou-am3 ti7 I e5 si3-ui5;  Gi7-li2 kap kong-peng5 si7 I po2-cho7 e5 toe7-ki.
3)	He2 kiaN5 ti7 I e5 bin7-cheng5,  Sio I si3-ui5 e5 tui3-tek8.
4)	I e5 sih-na3 chio3-kng se3-kai3;  Toe7 khoaN3-kiN3, chiu7 tin2-tang7.
5)	Ti7 Ia5-ho5-hoa e5 bin7-cheng5, chiu7-si7 choan5-toe7 e5 Chu2 e5 bin7-cheng5,  Chiah e5 soaN siau-iuN5 chhin-chhiuN7 lah8.
6)	Chiah e5 thiN hian2-beng5 I e5 gi7,  Liat8-pang khoaN3-kiN3 I e5 eng5-kng.
7)	Hoan7-na7 hok8-sai3 tiau-khek e5 ngou2-siong7,  Eng7 hu-ke2 e5 sin5 chu7-khoa--e5, long2 tioh8 siu7 kian3-siau3;  Lin2 chiah e5 sin5 ah, long2 tioh8 keng3-pai3 I;
8)	Ia5-ho5-hoa ah, in-ui7 Li2 e5 phoaN3-toan3,  Sek-an thiaN-kiN3 chiu7 hoaN-hi2,  Iu5-tai7 e5 siaN5 iah8 long2 khoai3-lok8.
9)	In-ui7 Ia5-ho5-hoa Li2 si7 chi3-koaiN5 poaN5-ke3 choan5-toe7;  Li2 si7 chi3-chun, poaN5-ke3 cheng3 sin5-beng5.
10)	ThiaN3 Ia5-ho5-hoa e5 lang5, lin2 long2 tioh8 oan3-hun7 phaiN2;  I po2-hou7 I seng3 e5 peh-siN3 e5 siN3-mia7;  I chin2-kiu3 in thoat-li7 phaiN2-lang5 e5 chhiu2.
11)	Kng-beng5 si7 ui7-tioh8 gi7-lang5 lai5 pi7-pan7,  HoaN-hi2 si7 ui7-tioh8 sim cheng3-tit8 e5 lang5 lai5 pi7-pan7.
12)	Gi7-lang5 ah, lin2 tioh8 in-ui7 Ia5-ho5-hoa lai5 hoaN-hi2;  Ki3-liam7 I e5 seng3-mia5 lai5 o-lo2.

[98]	Chit8 phiN si.
1)	Lin2 tioh8 ng3 Ia5-ho5-hoa chhiuN3 sin e5 koa;  In-ui7 I bat kiaN5 ki5-biau7 e5 su7;  I e5 chiaN3-chhiu2, kap I seng3 e5 chhiu2-kut, i2-keng ui7 ka-ki7 kiaN5 chin2-kiu3.
2)	Ia5-ho5-hoa hou7 lang5 chai I e5 chin2-kiu3;  Ti7 liat8-pang-lang5 e5 bak8-chiu-cheng5 hian2-beng5 I e5 kong-gi7.
3)	I ki3-liam7 I tui3 I2-sek-liat8 ke sou2 hoat-chhut e5 chu5-ai3 kap sin3-sit8;  Toe7 e5 si3-kak long2 khoaN3-kiN3 lan2 e5 Siong7-te3 e5 chin2-kiu3.
4)	Choan5-toe7 long2 tioh8 ng3 Ia5-ho5-hoa chhut hoaN-hi2 e5 siaN;  Tioh8 chhut toa7-siaN hoaN-hi2 chhiuN3-koa o-lo2 I.
5)	Tioh8 toaN5-khim5 chhiuN3-koa o-lo2 Ia5-ho5-hoa;  Tioh8 toaN5-khim5 ho5 si-koa e5 siaN o-lo2 I.
6)	Eng7 ho7-thau5 kap sau3-kak e5 siaN,  Ti7 Kun-ong5 Ia5-ho5-hoa e5 bin7-cheng5 chhut hoaN-hi2 e5 siaN.
7)	Goan7 hai2, kap ki5-tiong sou2 chhiong-moa2--e5, long2 tioh8 chhut toa7-siaN;  Se3-kai3, kap tiam3 ti7 hit tiong-kan--e5, iah8 tioh8 chhut-siaN;
8)	Goan7 toa7-chui2 phah chhiu2-chiuN2,  Goan7 chiah e5 soaN ti7 Ia5-ho5-hoa e5 bin7-cheng5 chhut hoaN-hi2 e5 siaN.
9)	In-ui7 I lai5 beh sim2-phoaN3 choan5-toe7;  I beh chiau3 kong-gi7 sim2-phoaN3 se3-kai3,  Chiau3 I e5 cheng3-tit8 sim2-phoaN3 liat8-pang.

[99]	Ia5-ho5-hoa choe3 ong5, liat8-pang tioh8 ngiauh8-ngiauh8-chhoah;  I che7 ti7 ki-lou7-peng, toe7 tioh8 io5-tang7.
2)	Ia5-ho5-hoa ti7 Sek-an choe3 toa7;  I poaN5-ke3 ti7 ban7 peh-siN3 e5 teng2-bin7.
3)	In tioh8 o-lo2 Li2 toa7 koh thang kiaN-ui3 e5 mia5;  I si7 chi3-seng3.
4)	Ong5 u7 khui3-lat8, hoaN-hi2 kong-peng5;  Li2 hou7 cheng3-tit8 kian-kou3.  Ti7 Nga2-kok tiong kiaN5 kong-peng5 kap gi7-li2.
5)	Lin2 tioh8 chun-tiong7 Ia5-ho5-hoa lan2 e5 Siong7-te3,  Ti7 I kha-tah8-i2 e5 thau5-cheng5 kui7-pai3;  I si7 chi3-seng3.
6)	Ti7 I e5 che3-si-tiong, u7 Mou5-se kap A-lun5,  Ti7 kiu5-kio3 I e5 mia5 e5 lang5 e5 tiong-kan, u7 Sat-bou2-jiN2;  In kiu5-kio3 Ia5-ho5-hoa, I chiu7 thiaN in.
7)	I ti7 hun5-thiau7 e5 tiong-kan tui3 in kong2-oe7;  In chun-siu2 I kan-cheng3 e5 oe7, kap I sou2 siuN2-su3 in e5 lut8-hoat.
8)	Ia5-ho5-hoa goan2 e5 Siong7-te3 ah, Li2 u7 in3--in;  Li2 sui-jian5 chiau3 in e5 sou2-kiaN5 po3-eng3 in,  Iau2-ku2 Li2 si7 sia3-bian2 in e5 Siong7-te3.
9)	Lin2 tioh8 chun-tiong7 Ia5-ho5-hoa lan2 e5 Siong7-te3,  Ti7 I e5 seng3-soaN kui7-pai3;  In-ui7 lan2 e5 Siong7-te3 Ia5-ho5-hoa si7 chi3-seng3.

[100]	Kam2-sia7 e5 si.
1)	Choan5-toe7 tioh8 ng3 Ia5-ho5-hoa chhut hoaN-hi2 e5 siaN.
2)	Lin2 tioh8 hoaN-hi2 e5 sim hok8-sai7 Ia5-ho5-hoa,  ChhiuN3-koa lai5 kau3 I e5 bin7-cheng5.
3)	Lin2 tioh8 chai Ia5-ho5-hoa si7 Siong7-te3;  Lan2 si7 I chhong3-cho7-e5, lan2 iah8 si7 I e5;  Lan2 si7 I e5 peh-siN3, iah8 si7 I chhau2-tiuN5 e5 iuN5.
4)	Tioh8 eng7 kam2-sia7 jip8 I e5 mng5,  Eng7 o-lo2 jip8 I e5 iN7;  Tioh8 kam2-sia7 I, o-lo2 I e5 mia5.
5)	In-ui7 Ia5-ho5-hoa si7 ho2;  I e5 chu5-ai3 kau3 eng2-oan2;  I e5 sin3-sit8 kau3 ban7 se3-tai7.

[101]	Tai7-pit8 e5 si.
1)	Goa2 beh chhiuN3 chu5-ai3 kap kong-peng5 e5 koa;  Ia5-ho5-hoa ah, goa2 beh ng3 Li2 chhiuN3 o-lo2 e5 koa.
2)	Goa2 beh eng7 ti3-hui7 kiaN5 ti7 oan5-choan5 e5 lou7;  Li2 beh siaN2-si5 kau3 goa2 chia?  Goa2 beh eng7 oan5-choan5 e5 sim kiaN5 ti7 goa2 e5 ke-lai7.
3)	Sia5-phiah e5 su7, goa2 long2 m7 pai5 ti7 goa2 e5 bak8-cheng5;  Poe7-to7 e5 lang5 sou2 choe3 e5 su7, goa2 chin oan3-hun7;  M7 hou7 i liam5-tioh8 goa2.
4)	Oan-khiau e5 sim tek-khak hou7 i li7-khui goa2;  It-chhe3 e5 phaiN2 goa2 m7-bat i.
5)	Am3-tiong hui2-pong3 i e5 chhu3-piN--e5, goa2 beh biat8 i;  Bak8-chiu-khou toa7 e5, sim kiau-ngou7 e5 lang5, goa7 bo5 iong5-un2 i.
6)	Goa2 e5 bak8-chiu beh khoaN3 kok-lai7 seng5-sit8 e5 lang5, hou7 in kap goa2 saN-kap toa3;  KiaN5 ti7 oan5-choan5 e5 lou7--e5, i beh hok8-sai7 goa2.
7)	KiaN5 khui2-cha3 e5 lang5 boe7-tit-thang toa3 goa2 e5 ke-lai7;  Kong2 peh8-chhat8-oe7 e5 lang5 boe7-tit-thang khia7-tiau5 ti7 goa2 e5 bak8-chiu-cheng5.
8)	Tak8 cha2-khi2 goa2 beh biat8-bo5 kok-lai7 e5 phaiN2-lang5;  Thang chiong it-chhe3 choe3-phaiN2 e5 lang5, tui3 Ia5-ho5-hoa e5 siaN5 tu5--khi3.

[102]	Khun3-khou2 e5 lang5, kek8 loan2-jiok8 e5 si5, ti7 Ia5-ho5-hoa e5 bin7-cheng5 thou3-chhut khou2-cheng5 e5 ki5-to2.
1)	Ia5-ho5-hoa ah, kiu5 Li2 thiaN goa2 e5 ki5-to2,  Hou7 goa2 kiu5-kio3 e5 siaN thau3 kau3 Li2 e5 bin7-cheng5.
2)	Goa2 ti7 gui5-kip e5 jit8, m7-thang ng Li2 e5 bin7 m7-khoaN3 goa2; kiu5 Li2 aN3 hi7-khang thiaN goa2;  Goa2 kiu5-kio3 e5 jit8, kiu5 Li2 kin2-kin2 in3--goa2.
3)	In-ui7 goa2 e5 jit8-chi2 chhin-chhiuN7 he2-hun siau-soaN3,  Goa2 e5 kut siu7 sio, chhin-chhiuN7 he2-tiong e5 chha5.
4)	Goa2 e5 sim siu7-siong, kou-ta5 chhin-chhiuN7 chhau2;  Goa2 long2 boe7 kou3--tit chiah8.
5)	In-ui7 goa2 thou2-khui3 e5 siaN,  Goa2 e5 bah khih8 ti7 kut--nih.
6)	Goa2 chhin-chhiuN7 khong3-ia2 e5 the5-ou5-chiau2,  Iah8 chhin-chhiuN7 pha-hng e5 sou2-chai7 e5 am3-kong-chiau2.
7)	Goa2 kui-mi5 bo5 khun3;  Iah8 chhin-chhiuN7 chhu3-teng2 kou-toaN e5 chhek-chiau2-a2.
8)	Goa2 e5 tui3-tek8 thong-jit8 siat-tok8 goa2;  Thong3-hun7 goa2 e5 lang5 ki2 goa2 lai5 chiu3-chou2.
9)	Goa2 eng7 he2-hu chun2 png7 chiah8;  Sou2 lim--e5 u7 chham bak8-sai2.
10)	Che si7 in-ui7 Li2 e5 hoat-seng3 toa7 siu7-khi3;  In-ui7 Li2 chiong goa2 ku2-khi2, koh chiong goa2 hiat-loh8.
11)	Goa2 e5 jit8-chi2 chhin-chhiuN7 jit8-iaN2 i2-keng chhia5,  Goa2 iah8 chhin-chhiuN7 chhau2 kou-ta5.
12)	Tok8-tok8 Li2 Ia5-ho5-hoa eng2-oan2 ti7-teh;  Li2 hou7 lang5 ki3-liam7 kau3 ban7-tai7.
13)	Li2 beh khi2--lai5 lin5-bin2 Sek-an,  In-ui7 hian7-chai7 si7 kho2-lin5 i e5 si5; tiaN7-tioh8 e5 ki5 i2-keng kau3 lah.
14)	Li2 e5 lou5-pok8 hoaN-hi2 Sek-an e5 chioh8-thau5,  Kho2-lin5 i e5 thou5-hun2.
15)	Liat8-kok chiu7 beh keng3-ui3 Ia5-ho5-hoa e5 mia5;  Se3-chiuN7 chiah e5 ong5 long2 beh keng3-ui3 Li2 e5 eng5-kng.
16)	In-ui7 Ia5-ho5-hoa khi2-cho7 Sek-an,  Ti7 I eng5-kng-tiong hian2-hian7.
17)	I aN3-loh8 thiaN song3-hiong lang5 e5 ki5-to2,  Bo5 khoaN3-khin in e5 ki5-to2.
18)	Che beh ui7 au7-tai7 e5 lang5 ki3-chai3,  Chiong-lai5 siu7-cho7 e5 peh-siN3 beh o-lo2 Ia5-ho5-hoa.
19)	In-ui7 I tui3 I chi3-koaiN5 e5 seng3-sou2 khoaN3--loh8-lai5,  Ia5-ho5-hoa tui3 thiN khoaN3 loh8 toe7;
20)	Beh thiaN siu5-hoan7 e5 thou2-khui3;  Beh thau2-pang3 gi2 tiaN7-tioh8 si2 e5 lang5.
21)	Hou7 lang5 ti7 Sek-an thoan5-pou3 Ia5-ho5-hoa e5 mia5;  Ti7 Ia5-lou7-sat-leng2 thoan5-pou3 o-lo2 I e5 oe7.
22)	Chiu7-si7 ban7 peh-siN3 kap liat8-kok chu7-chip8 hok8-sai7 Ia5-ho5-hoa e5 si5.
23)	I hou7 goa2 e5 khui3-lat8 poaN3-lou7 soe-lam2;  Hou7 goa2 e5 jit8-chi2 te2-chio2.
24)	Goa2 kong2, Goa2 e5 Siong7-te3 ah, m7-thang ti7 goa2 tiong-lian5 tho2 goa2 e5 siN3-mia7;  Li2 e5 ni5-he3 ban7 se3-tai7 bu5-kiong5-chin7.
25)	Li2 khi2-thau5 he7 toe7 e5 toe7-ki;  ThiN iah8 si7 Li2 e5 chhiu2 sou2 cho7--e5.
26)	In beh biat8-bo5, tok8-tok8 Li2 ku2-tng5 ti7-teh;  In beh chhin-chhiuN7 saN chiam7-chiam7 ku7;  Li2 beh chiong in koe2-oaN7, chhin-chhiuN7 koe2-oaN7 saN; in chiu7 pian3-oaN7.
27)	Tok8-tok8 Li2 bo5 pian3-oaN7,  Li2 e5 he3-siu7 bo5 kiong5-chin7.
28)	Li2 e5 lou5-pok8 e5 kiaN2-sun beh tng5-tng5 ti7-teh;  In e5 hou7-e3 beh khia7-chai7 ti7 Li2 e5 bin7-cheng5.

[103]	Tai7-pit8 e5 si.
1)	Goa2 e5 sim-sin5 ah, li2 tioh8 o-lo2 Ia5-ho5-hoa;  Hoan7-na7 ti7 goa2 lai7-bin7--e5, iah8 tioh8 o-lo2 I e5 seng3-mia5.
2)	Goa2 e5 sim-sin5 ah, li2 tioh8 o-lo2 Ia5-ho5-hoa;  M7-thang boe7-ki3-tit I it-chhe3 e5 un-hui7;
3)	I sia3-bian2 li2 long2-chong2 e5 choe7;  I-ho2 li2 long2-chong2 e5 piN7;
4)	I kiu3-siok8 li2 e5 siN3-mia7 thoat-li7 si2-bo5;  Eng7 jin5-ai3 kap chu5-pi choe3 li2 e5 bian2-liu5;
5)	Eng7 ho2-mih8 chiok li2 e5 sim-goan7;  Hou7 li2 hok8-to3 siau3-lian5 chhin-chhiuN7 eng-chiau2.
6)	Ia5-ho5-hoa kiaN5 kong-gi7,  Ui7-tioh8 it-chhe3 siu7 un-khut e5 lang5 sin-oan.
7)	Eng7 I e5 to7-lou7 chi2-si7 Mou5-se,  Eng7 I e5 kiaN5-choe3 chi2-si7 I2-sek-liat8 lang5.
8)	Ia5-ho5-hoa u7 lin5-bin2, u7 un-tian2;  Bo5 khoai3-khoai3 siu7-khi3, koh u7 hong-seng7 e5 chu5-ai3.
9)	I bo5 tng5-tng5 chek-pi7,  Iah8 bo5 eng2-oan2 khng3 siu7-khi3.
10)	I bo5 chiau3 lan2 e5 choe7-koa3 khoan2-thai7 lan2,  Iah8 bo5 chiau3 lan2 e5 choe7-ok po3-eng3 lan2.
11)	In-ui7 thiN li7-khui toe7 hiah--nih koaiN5,  I e5 chu5-ai3 tui3 keng3-ui3 I e5 lang5 iah8 si7 hiah--nih toa7.
12)	Tang li7-khui sai u7 joa7-hng7,  I hou7 lan2 e5 choe7-koa3 li7-khui lan2 iah8 si7 hiah hng7.
13)	Lau7-pe7 chaiN2-iuN7 lin5-bin2 i e5 kiaN2-ji5,  Ia5-ho5-hoa lin5-bin2 keng3-ui3 I e5 lang5 iah8 si7 an2-ni.
14)	In-ui7 I chai lan2 e5 the2-chit,  Siau3-liam7 lan2 si7 thou5-hun2.
15)	Lun7-kau3 lang5, i e5 jit8-chi2 chhin-chhiuN7 chhau2,  I e5 heng-ong7 chhin-chhiuN7 soaN--nih e5 hoe.
16)	Keng-ke3 hong chit8-e7 chhe, chiu7 bo5--khi3;  I e5 goan5-ui7 boe7 koh jin7--tit.
17)	Chong2-si7 Ia5-ho5-hoa e5 chu5-ai3 kui ti7 keng3-ui3 I e5 lang5, tui3 eng2-oan2 kau3 eng2-oan2;  I e5 kong-gi7 ia7 kui ti7 kiaN2-kiaN2 sun-sun;
18)	Chiu7-si7 hiah e5 chun-siu2 I e5 iok,  Ki3-liam7 I e5 ka3-si7 lai5 chun-than3 e5 lang5.
19)	Ia5-ho5-hoa ti7 thiN-teng2 siat-lip8 I e5 po2-cho7,  I e5 kok-koan5 koan2-hat ban7-hang7-u7.
20)	Lin2 chiah e5 u7 toa7 koan5-leng5 e5 thiN-sai3 ah,  ThiaN I e5 siaN, chiaN5 I e5 beng7-leng7 e5,  Long2 tioh8 o-lo2 Ia5-ho5-hoa.
21)	Lin2 chiah e5 choe3 I e5 cheng3 kun-peng, choe3 I e5 chhe-sai3, kiaN5 I sou2 hoaN-hi2--e5,  Long2 tioh8 o-lo2 Ia5-ho5-hoa.
22)	Lin2 it-chhe3 siu7 I chhong3-cho7--e5, ti7 I sou2 koan2-li2 e5 tak8-ui7,  Long2 tioh8 o-lo2 Ia5-ho5-hoa.  Goa2 e5 sim-sin5 ah, li2 tioh8 o-lo2 Ia5-ho5-hoa.

[104]	Goa2 e5 sim-sin5 ah, li2 tioh8 o-lo2 Ia5-ho5-hoa.  Ia5-ho5-hoa goa2 e5 Siong7-te3 ah, Li2 si7 chi3-toa7;  Li2 eng7 chun-eng5 ui-giam5 choe3-saN lai5 chheng7.
2)	Li2 chheng7 kng-beng5 chhin-chhiuN7 goa7-saN;  Thi2-khui thiN chhin-chhiuN7 tiuN3-pak.
3)	I ti7 chui2-tiong an-ti3 I lau5-koh e5 thong-iN5,  Eng7 hun5 choe3 I e5 chhia,  Eng7 hong e5 sit8 lai5 kiaN5;
4)	Eng7 hong choe3 I e5 su3-chia2,  Eng7 iam7-he2 choe3 I e5 chhe-eng7;
5)	Chiong toe7 he7 ti7 i e5 toe7-ki teng2,  Hou7 i eng2-eng2 bo5 io5-choah.
6)	Li2 eng7 chhim-ian chhin-chhiuN7 i-chiuN5 jia-kham3 toe7-bin7;  Chiah e5 chui2 im-ke3 soaN-nia2.
7)	Li2 chit8-e7 hoah, chui2 chiu7 kin2-kin2 chau2;  Li2 e5 lui5 chit8-e7 tan5, chui2 chiu7 kin2-kin2 lau5;
8)	Chheng3 kau3 soaN-thau5, loh8 kau3 soaN-kok,  Kui ti7 Li2 ka7 in tiaN7-tioh8 e5 sou2-chai7.
9)	Li2 tiaN7-tioh8 kai3-han7 hou7 chui2 boe7-oe7 poaN5-ke3,  Bo5 koh to3-tng2-lai5 jia-kham3 toe7-bin7.
10)	Hou7 chui2-choaN5 chheng3-chhut ti7 soaN-kok,  Lau5 ti7 soaN-tiong;
11)	Hou7 soaN--nih e5 chau2-siu3 long2 u7 thang lim,  Ia2-lu5 tit-tioh8 chi2 chhui3-ta.
12)	ThiN-tiong e5 pe-chiau2 hioh ti7 chui2-piN,  Hau2 ti7 chhiu7-ki teng2.
13)	I tui3 I e5 lau5-koh-tiong koan3-ak soaN-nia2,  Tui3 Li2 sou2 choe3 e5 hau7-ko2 toe7 chiu7 chhiong-chiok.
14)	I hou7 chhau2 hoat-siN, hou7 cheng-siN thang chiah8,  Ia7 u7 chhai3-soe choe3 lang5 e5 lou7-eng7,  Hou7 chiah8-mih8 tui3 toe7--nih chhut.
15)	Koh u7 chiu2 hou7 lang5 e5 sim hoaN-hi2,  U7 iu5 lun7-tek8 lang5 e5 bin7,  U7 chiah8-mih8 pou2-iong2 lang5 e5 sim-lat8.
16)	Ia5-ho5-hoa e5 chhiu7 long2 tit-tioh8 chhiong-chiok e5 lun7-tek8;  Chiu7-si7 I sou2 chai Li7-pa-lun3 e5 pek-hiuN-chhiu7.
17)	Pe-chiau2 choh-siu7 ti7 hit lai7-bin7;  Hoh8 khia7-khi2 ti7 siong5-chhiu7 e5 tiong-kan.
18)	KoaiN5-soaN si7 hou7 ia2-soaN-iuN5 tiam3,  Chioh8-poaN5 si7 sa-hoan siam2-bih e5 sou2-chai7.
19)	I eng7 geh8 lai5 tiaN7-tioh8 si5-choeh;  Jit8-thau5 ia7 chai thang loh8.
20)	Li2 hou7 i am3, chiu7 choe3 mi5--si5;  Hit-si5 chhiu7-na5-lai7 e5 pah-siu3 chiu7 long2 pe5--chhut-lai5.
21)	Sai-a2-thun5 hau2, beh jiau3 mih8-chiah8,  Tui3 Siong7-te3 tho2 in e5 chiah8-mih8.
22)	Jit8-thau5 chit8-e7 chhut, in chiu7 chau2--khi3 bih,  To2 ti7 in e5 tong7-lai7.
23)	Lang5 chhut-khi3 choe3-kang,  Tioh8-boa5 kau3 e5-hng-si5.
24)	Ia5-ho5-hoa ah, Li2 sou2 cho7--e5 chaiN2-iuN7 hiah choe7!  Long2 si7 Li2 eng7 ti3-hui7 cho7-chiaN5--e5;  Pian3-toe7 moa2-moa2 Li2 e5 pu3-u7.
25)	Hia u7 hai2, toa7 koh khoah,  Ki5-tiong u7 sng3-boe7-liau2 e5 tong7-but8,  Toa7-soe3 e5 oah8-mih8 long2 u7.
26)	Ti7-hia u7 chun5 teh kiaN5;  U7 Li2 sou2 chhong3-cho7 e5 toa7-hi5 iu5-lai5 iu5-khi3.
27)	Chiah-e5 long2 teh theng3-hau7 Li2,  Thang chiau3-si5 hou7 in chiah8-mih8.
28)	Li2 hou7 in, in chiu7 khioh--khi2-lai5;  Li2 thi2-khui Li2 e5 chhiu2, in tit-tioh8 ho2-mih8 kau3-pa2.
29)	Li2 ng Li2 e5 bin7, in chiu7 khoa3-lu7;  Li2 chiong in e5 khui3 siu-hoe5, in chiu7 si2-bo5,  Lai5 kui ti7 thou5-hun2.
30)	Li2 hoat-chhut Li2 e5 sin5, in chiu7 siu7 chhong3-cho7;  Li2 hou7 toe7-bin7 oaN7 choe3 sin.
31)	Goan7 Ia5-ho5-hoa e5 eng5-kng eng2-oan2 ti7-teh;  Goan7 Ia5-ho5-hoa ui7-tioh8 I sou2-cho7--e5 lai5 hoaN-hi2.
32)	I khoaN3 toe7, toe7 chiu7 tin2-tang7;  I bong soaN, soaN chiu7 chhut-ian.
33)	Goa2 beh chit8-si3-lang5 ng3 Ia5-ho5-hoa gim5-si;  Goa2 iau2 oah8 e5 si5 beh ng3 goa2 e5 Siong7-te3 chhiuN3-koa o-lo2.
34)	Goan7 I liah8 goa2 e5 cheng7-cheng7-siuN7 choe3 hah8-i3;  Goa2 beh in-ui7 Ia5-ho5-hoa hoaN-hi2.
35)	Goan7 choe7-jin5 tui3 se3-chiuN7 siau-biat8,  Goan7 phaiN2-lang5 long2 bo5--khi3;  Goa2 e5 sim-sin5 ah, tioh8 o-lo2 Ia5-ho5-hoa; Lin2 tioh8 o-lo2 Ia5-ho5-hoa.

[105]	Lin2 tioh8 kam2-sia7 Ia5-ho5-hoa, kiu5-kio3 I e5 mia5;  Ti7 ban7 peh-siN3 e5 tiong-kan po3-iong5 I e5 sou2-choe3.
2)	Tioh8 ng3 I gim5-si, ng3 I chhiuN3-koa o-lo2,  Tam5-lun7 I it-chhe3 ki5-biau7 e5 sou2-kiaN5.
3)	Tioh8 in-ui7 I e5 seng3-mia5 lai5 khoa-khau2;  Chhe7 Ia5-ho5-hoa e5 lang5, sim-lai7 tioh8 hoaN-hi2.
4)	Tioh8 kiu5 Ia5-ho5-hoa kap I e5 koan5-leng5;  Siong5-siong5 chhe7-kiN3 I e5 bin7.
5-6)	I e5 lou5-pok8 A-pek-lah8-han2 e5 hou7-e3,  I sou2 keng2 Nga2-kok e5 kiaN2-sun ah,  Lin2 tioh8 siau3-liam7 I sou2-choe3 ki5-biau7 e5 su7,  Kap I e5 sin5-jiah, kap I e5 chhui3 phoaN3-toan3 e5 oe7.
7)	I si7 Ia5-ho5-hoa, lan2 e5 Siong7-te3;  Choan5-toe7 long2 u7 I e5 phoaN3-toan3.
8)	I ki3-liam7 I e5 iok, tit8-kau3 eng2-oan2;  I sou2 hoan-hu3 e5 oe7, tit8-kau3 chheng-tai7;
9)	Chiu7-si7 kap A-pek-lah8-han2 sou2 lip8 e5 iok,  Tui3 I2-sat sou2 chiu3 e5 choa7.
10)	I koh chiong chit e5 iok tui3 Nga2-kok tiaN7-tioh8 choe3 lut8-le7;  Tui3 I2-sek-liat8 tiaN7-tioh8 choe3 eng2-oan2 e5 iok.
11)	Kong2, Goa2 beh chiong Ka-lam5 toe7 siuN2-su3 li2,  Choe3 li2 san2-giap8 e5 hun7-giah8.
12)	Tng-si5 in e5 jin5-teng iu2-han7;  Siau3-giah8 chio2-chio2, koh ti7-hia choe3 chhut-goa7.
13)	In tui3 chit-chok8 kiaN5 kau3 hit-chok8,  Tui3 chit-kok kau3 pat8 e5 peh-siN3.
14)	I bo5 iong5-un2 sim2-mih8 lang5 khi-hu7 in,  Ui7-tioh8 in e5 ian5-kou3 khian3-chek chiah e5 kun-ong5;
15)	Kong2, M7-thang hoan7-tioh8 Goa2 e5 siu7 boah-iu5--e5,  Iah8 m7-thang phaiN2 khoan2-thai7 Goa2 e5 sian-ti.
16)	I beng7-leng7 ki-hng kang3-loh8 ti7 hit e5 thou2-toe7;  Chiong sou2 oa2-kho3 e5 bi2-niu5, it-khai3 toan7-choat8.
17)	I ti7 in e5 thau5-cheng5 chhe chit8-lang5 khi3;  Iok-sek siu7-boe7 choe3 lou5-pok8;
18)	Lang5 eng7 kha-khau3 siong i e5 kha,  I siu7 thih-lian7 khun2-pak8;
19)	Ia5-ho5-hoa e5 oe7 chhi3-lian7 i,  Tit8-kau3 I sou2 kong2--e5 eng3-giam7.
20)	Ong5 chhe lang5 ka7 i thau2-khui,  Chiu7-si7 ti7-li2 peh-siN3--e5, ka7 i thau2-pang3;
21)	Siat-lip8 i choe3 ong5-ka e5 chu2,  Koan2-li2 i it-chhe3 sou2-u7--e5,
22)	Thang sui5-i3 pak8 i e5 jin5-sin5,  Chiong ti3-hui7 ka3-si7 i e5 tiong2-lo2.
23)	I2-sek-liat8 iah8 kau3 Ai-kip8,  Nga2-kok chhut-goa7 ti7 Ham5 e5 toe7.
24)	Ia5-ho5-hoa hou7 i e5 peh-siN3 siN-thoaN3 choe7-choe7;  Hou7 in pi2 tui3-tek8 khah-kiong5.
25)	I pian3-oaN7 tui3-tek8 e5 sim, oan3-hun7 I e5 peh-siN3,  Soa3 eng7 khui2-khiat e5 ke3-bou5 khoan2-thai7 I e5 lou5-pok8.
26)	I chhe I e5 lou5-pok8 Mou5-se,  Kap I sou2 keng2 e5 A-lun5.
27)	In ti7 tui3-tek8 e5 tiong-kan kiaN5 I e5 sin5-jiah,  Ti7 Ham5 e5 toe7 kiaN5 ki5-su7.
28)	I beng7-leng7 ou-am3, chiu7 u7 ou-am3;  In bo5 ui5-keh8 I e5 oe7.
29)	I hou7 in e5 chui2 pian3 huih,  Hou7 in e5 hi5 long2 si2.
30)	Ti7 in e5 thou2-toe7 chhan5-kap-a2 siN choe7-choe7,  Lian5 in e5 ong5 e5 bat8-pang5 iah8 u7.
31)	I chit8-e7 chhut-siaN, hou5-sin5 kui-tin7 pe--lai5,  Koh u7 sat-bu2 ti7 in e5 keng2-lai7 moa2 si3-koe3.
32)	I loh8-phauh8 hou7 in choe3 hou7;  Ti7 in e5 thou2-toe7 kang3-loh8 iam7-he2.
33)	I iah8 phah in e5 phu5-to5-chhiu7 kap bu5-hoa-ko2 chhiu7,  Hui2-hoai7 in keng2-lai7 e5 chhiu7-bak8.
34)	I chit8-e7 chhut-siaN hong5-thiong5 chiu7 lai5,  Chhau2-meh boe7-sng3--tit.
35)	It-chin7 chiah8 in e5 thou2-toe7 e5 chhai3-soe,  Koh chiah8 in chhan5-hng5 sou2 chhut--e5.
36)	I koh phah-si2 in kok-lai7 it-chhe3 e5 toa7-kiaN2,  Chiu7-si7 in khui3-lat8 e5 khi2-thau5.
37)	I chhoa7 in chhut-lai5, toa3 gun5 toa3 kim;  I e5 chi-phai3 tiong, bo5 chit8 e5 loan2-jiok8 e5 lang5.
38)	In chhut--lai5 e5 si5, Ai-kip8 chiu7 hoaN-hi2,  In-ui7 Ai-kip8 bat ui7-tioh8 in lai5 kiaN.
39)	I khi2 hun5 choe3 pou3-phang5,  Mi5--si5 eng7 he2 chio3-kng.
40)	In chit8-e7 kiu5, I chiu7 hou7 ian-chhun pe--lai5,  Koh eng7 thiN e5 piaN2 hou7 in pa2-chiok.
41)	I phah-khui chioh8-poaN5, chui2 chiu7 chheng3-chhut;  Ti7 ta-toe7 chui2 lau5 chhin-chhiuN7 ho5.
42)	In-ui7 I ki3-liam7 I seng3 e5 oe7,  Kap I e5 lou5-pok8 A-pek-lah8-han2.
43)	I chhoa7 I e5 peh-siN3 tai7-iat8 chhut-lai5,  Chhoa7 I keng2 e5 peh-siN3 chhiuN3 hoaN-hi2 e5 koa chhut--lai5.
44)	I chiong liat8-kok e5 toe7 siuN2-su3 in,  In chiu7 seng5-chiap hiah e5 peh-siN3 tioh8-boa5 sou2 tit-tioh8--e5;
45)	Beh hou7 in than3 I e5 lut8-le7,  Siu2 I e5 hoat-tou7.  Lin2 tioh8 o-lo2 Ia5-ho5-hoa.

[106]	Lin2 tioh8 o-lo2 Ia5-ho5-hoa.  Lin2 tioh8 kam2-sia7 Ia5-ho5-hoa; in-ui7 I si7 ho2;  I e5 chu5-ai3 eng2-oan2 ti7--teh.
2)	Chi7-chui7 oe7 kong2-khi2 Ia5-ho5-hoa e5 toa7 koan5-leng5?  Chi7-chui7 oe7 piau2-beng5 I it-chhe3 e5 mia5-siaN?
3)	KiN3-na7 chun-siu2 kong-peng5, siong5-siong5 kiaN5 kong-gi7--e5;  Chit-ho7 lang5 chiu7 u7 hok-khi3.  
4)	Ia5-ho5-hoa ah, Li2 eng7 un-hui7 Khoan2-thai7 Li2 e5 peh-siN3, kiu5 Li2 iah8 eng7 che ki3-liam7 goa2;  Eng7 Li2 e5 kiu3-un lim5-kau3 goa2.
5)	Hou7 goa2 khoaN3-kiN3 Li2 keng2 e5 peh-siN3 e5 hok-khi3,  HoaN-hi2 Li2 e5 kok e5 khoai3-lok8,  Kap Li2 e5 san2-giap8 saN-kap eng5-kng.
6)	Goan2 kap goan2 e5 chou2-kong piN5-piN5 hoan7-choe7,  Goan2 chok-giat8, kiaN5 phaiN2.
7)	Goan2 e5 chou2-kong ti7 Ai-kip8 bo5 beng5-pek8 Li2 e5 ki5-su7;  Bo5 ki3-liam7 Li2 hong-seng7 e5 chu5-ai3;  Hoan2-tng2 ti7 hit e5 hai2, chiu7-si7 ti7 Ang5-hai2, kiaN5 poe7-gek8.
8)	Na7-si7 I in-ui7 ka-ki7 e5 mia5 chin2-kiu3 in,  Ui7-tioh8 beh hian2-beng5 I e5 toa7 koan5-leng5.
9)	Koh hoah Ang5-hai2, hai2 chiu7 ta;  I chhoa7 in keng-ke3 chhim e5 sou2-chai7, na2 chhin-chhiuN7 keng-ke3 khong3-ia2.
10)	I kiu3 in thoat-li7 oan3-hun7 in e5 lang5 e5 chhiu2,  Tui3 tui3-tek8 e5 chhiu2-tiong kiu3-siok8 in.
11)	Chui2 im-bat8 in e5 tui3-tek8;  In chiu7 bo5 lau5 chit8-e5.
12)	Hit-tiap8 in chiah sin3 I e5 oe7;  ChhiuN3-koa o-lo2 I.
13)	In khoai3-khoai3 boe7-ki3-tit I e5 sou2-choe3;  Bo5 theng3-hau7 I e5 chi2-kau3;
14)	Hoan2-tng2 ti7 khong3-ia2 toa7 khi2 tham-chiah8;  Ti7 pha-hng e5 sou2-chai7 chhi3 Siong7-te3.
15)	I chiong in sou2 kiu5--e5 hou7--in,  Chong2-si7 hou7 in e5 sin5-hun5 soe-lam2.
16)	In koh ti7 iaN5-tiong oan3-tou3 Mou5-se,  Kap Ia5-ho5-hoa e5 seng3 e5 A-lun5.
17)	Toe7 chiu7 khui, thun Tai7-tan,  Iam2-bat8 A-pi2-lan5 e5 tong2.
18)	U7 he2 ti7 in e5 tong2-tiong hoat-khi2,  U7 he2-iam7 sio-biat8 hiah e5 phaiN2-lang5.
19)	In ti7 Ho5-liat8 cho7 gu5-a2,  Phak-pai3 sou2 chu3 e5 siong7.
20)	An2-ni chiong in e5 eng5-kng  OaN7 choe3 chiah8-chhau2 e5 gu5-a2 siong7.
21)	Boe7-ki3-tit kiu3 in e5 Siong7-te3,  Bat kiaN5 toa7 e5 tai7-chi3 ti7 Ai-kip8--e5;
22)	KiaN5 ki5-su7 ti7 Ham5 e5 toe7,  KiaN5 thang kiaN e5 su7 ti7 Ang5-hai2.
23)	Sou2-i2 I kong2 beh biat8-bo5 in,  Na7 m7-si7 u7 I sou2 keng2 e5 Mou5-se, tng koat-liat8 e5 si5, khia7 I e5 bin7-cheng5,  Ban2-hoe5 I e5 siu7-khi3, kiaN-liau2 I biat8-bo5 in.
24)	In koh khoaN3-khin hit e5 ho2 e5 toe7,  M7-sin3 I e5 oe7.
25)	Ti7 in pou3-piN5-lai7 hoat-chhut oan3-hun7 e5 oe7,  M7-thiaN Ia5-ho5-hoa e5 siaN.
26)	Sou2-i2 I tui3 in kiah8-khi2 chhiu2 chiu3-choa7,  Beh hou7 in si2 ti7 khong3-ia2.
27)	Hou7 in e5 hou7-e3 si2 ti7 liat8-kok e5 tiong-kan,  Si3-soaN3 ti7 tak8 sou2-chai7.
28)	In koh kap Pa-lek8-pi2-jiN2 lian5-hap8,  Chiah8 che3-hian3 si2--e5 e5 mih8.
29)	In an2-ni kiaN5, jia2 I e5 siu7-khi3;  Chiu7 u7 un-ek8 liu5-heng5 ti7 in tiong-kan.
30)	Hit-si5 Hui-ni5-hap khi2--lai5, kiaN5 heng5-hoat8;  Un-ek8 chiah soah.
31)	Chit-e5 chiu7 ka7 i sng3-choe3 gi7,  Se3-se3 tai7-tai7, tit8 kau3 eng2-oan2.
32)	In ti7 Bi2-li7-pa e5 chui2, koh hou7 Ia5-ho5-hoa siu7-khi3,  Sim7-chi3 Mou5-se ui7-tioh8 in e5 ian5-kou3 ia7 siu7 khui-sun2;
33)	Si7 in-ui7 in ngou2-gek8 I e5 sin5,  Ti3-kau3 Mou5-se kong2-chhut so3-seng3 e5 oe7.
34)	Ia5-ho5-hoa hoan-hu3 in chau5-biat8 hiah e5 peh-siN3;  In bo5 thiaN-than3.
35)	Hoan2-tng2 kap goa7-pang lang5 hun7-chap8,  Oh8 in e5 sou2-choe3;
36)	Hok8-sai7 in e5 ngou2-siong7,  Che si7 chiaN5-choe3 hai7 in e5 oah8-tauh.
37)	Chiong in e5 kiaN2 cha-bou2-kiaN2 che3-su7 kui2-sin5,
38)	Lau5 bo5-choe7 e5 lang5 e5 huih, chiu7-si7 in e5 kiaN2 cha-bou2-kiaN2 e5 huih,  chiong in che3-su7 Ka-lam5 e5 ngou2-siong7;  Hit e5 toe7 chiu7 hou7 huih phah la5-sam5.
39)	An2-ni in hou7 ka-ki7 e5 sou2-choe3 phah la5-sam5,  Ti7 in e5 sou2-kiaN5 hoan7-tioh8 im5-heng7.
40)	Sou2-i2 Ia5-ho5-hoa e5 siu7-khi3 tui3 I e5 peh-siN3 hoat-chhut,  Iam3-ouN3 I e5 san2-giap8.
41)	Chiong in kau-tai3 goa7-pang lang5 e5 chhiu2;  Oan3-hun7 in e5 lang5 chiu7 koan2-hat in.
42)	In e5 tui3-tek8 ia7 ap-che3 in,  In chiu7 khut-hok8 ti7 tui3-tek8 e5 chhiu2-e7.
43)	I choe7-choe7 pai2 chin2-kiu3 in;  Chong2-si7 in ti7 in e5 ke3-bou5-tiong poe7-gek8 I;  In-ui7 ka-ki7 e5 choe7-ok kang3-choe3 pi-chian7.
44)	Iau2-ku2 I thiaN-kiN3 in ai-kio3 e5 si5, chiu7 the2-thiap in e5 gui5-kip;
45)	Ui7-tioh8 in lai5 ki3-liam7 I e5 iok,  Chiau3 I hong-seng7 e5 chu5-ai3 hoe5-sim tng2-i3.
46)	I ia7 hou7 in ti7 long2-chong2 liah8 in e5 lang5 e5 bin7-cheng5,  Tit-tioh8 lin5-bin2.
47)	Ia5-ho5-hoa goan2 e5 Siong7-te3 ah, kiu5 Li2 chin2-kiu3 goan2,  Tui3 goa7-pang-tiong chu7-chip8 goan2;  Thang hou7 goan2 chiok-sia7 Li2 e5 seng3-mia5,  Liah8 Li2 e5 siu7 o-lo2 choe3 tai7-iat8.
48)	Tioh8 o-lo2 Ia5-ho5-hoa, I2-sek-liat8 e5 Siong7-te3,  Tui3 eng2-oan2 kau3 eng2-oan2.  Goan7 cheng3 peh-siN3 long2 kong2,  A-beng7.  Lin2 tioh8 o-lo2 Ia5-ho5-hoa.

Koan3  V
[107]	Lin2 tioh8 kam2-sia7 Ia5-ho5-hoa, in-ui7 I si7 ho2,  In-ui7 I e5 chu5-ai3 eng2-eng2 ti7-teh.
2)	Ia5-ho5-hoa sou2 kiu3-siok8--e5 tioh8 kong2 che oe7,  Chiu7-si7 I tui3 tui3-tek8 chhiu2-tiong sou2 kiu3-siok8--e5;
3)	Tui3 tak8-kok, tui3 tang tui3 sai, tui3 lam5 tui3 pak,  Sou2 chu7-chip8--e5 long2 tioh8 an2-ni kong2.
4)	In ti7 khong3-ia2 pha-hng e5 lou7 phiau-liu5,  Chhe7 bo5 siaN5 thang khia7-khi2.
5)	Ia7 iau, ia7 chhui3-ta,  In e5 sim-sin5 hun7--khi3.
6)	In chiu7 ti7 khou2-lan7-tiong ai-kiu5 Ia5-ho5-hoa;  I tui3 in e5 hoan7-lan7-tiong chin2-kiu3 in.
7)	Koh chhoa7 in kiaN5 tit8 e5 lou7,  Hou7 in khi3 kau3 thang khia7-khi2 e5 siaN5.
8)	Ui7-tioh8 Ia5-ho5-hoa e5 chu5-ai3 kap I tui3 se3-kan lang5 sou2 kiaN5 e5 ki5-su7,  Goan7 lang5 long2 o-lo2 I.
9)	In-ui7 I hou7 pek-chhiat him-bou7 e5 sim tit-tioh8 ti-chiok;  Hou7 iau-go7 e5 sim tit-tioh8 ho2-mih8 kau3 pa2.
10)	Hiah-e5 che7 ti7 ou-am3 si2-im3-tiong e5 lang5,  Siu7 khun3-khou2 kap thih-lian7 pe2-pak8 e5 lang5;
11)	Si7 in-ui7 in poe7-gek8 Siong7-te3 e5 oe7,  KhoaN3-khin Chi3-koaiN5--e5 e5 chi2-i3.
12)	Sou2-i2 I eng7 lo5-khou2 ka3-koai in e5 sim;  In poah8-to2, bo5 lang5 hu5-chou7.
13)	In chiu7 ti7 khou2-lan7-tiong ai-kiu5 Ia5-ho5-hoa,  I tui3 in e5 hoan7-lan7-tiong khan-kiu3 in.
14)	I tui3 ou-am3 si2-im3-tiong chhoa7 in chhut--lai5,  Chhoah-tng7 pak8 in e5 soh.
15)	Ui7-tioh8 Ia5-ho5-hoa e5 chu5-ai3 kap I tui3 se3-kan lang5 sou2 kiaN5 e5 ki5-su7,  Goan7 lang5 long2 o-lo2 I.
16)	In-ui7 I phah-phoa3 tang5 e5 mng5,  Cham7-tng7 thih e5 mng5-kong5.
17)	Gong7-lang5 in-ui7 in e5 ke3-sit,  Koh in-ui7 in e5 choe7-ok, siu7 khou2-chhou2.
18)	In e5 sim iam3-ouN3 tak8-iuN7 e5 chiah8-mih8,  Chiu7 oa2-kun7 si2 e5 mng5.
19)	In chiu7 ti7 khou2-lan7-tiong ai-kiu5 Ia5-ho5-hoa;  I tui3 in e5 hoan7-lan7-tiong khan-kiu3 in.
20)	I chhut beng7-leng7 i-ho2 in,  Kiu3 in thoat-li7 si2-bo5.
21)	Ui7-tioh8 Ia5-ho5-hoa e5 chu5-ai3, kap I tui3 se3-kan lang5 sou2 kiaN5 e5 ki5-su7,  Goan7 lang5 long2 o-lo2 I.
22)	Iah8 goan7 in hian3 kam2-sia7 e5 che3,  Chhut hoaN-hi2 e5 siaN kong2-khi2 I e5 sou2-choe3.
23)	Che7-chun5 ke3-hai2,  Ti7 toa7-chui2-tiong keng-eng5 su7-giap8--e5,
24)	In khoaN3-kiN3 Ia5-ho5-hoa e5 sou2-choe3,  Kap I ti7 chhim-ian sou2 kiaN5 e5 ki5-su7;
25)	In-ui7 I chit8-e7 beng7-leng7, kong5-hong chiu7 khi2;  Hai2-tiong e5 eng2 chiu7 gia5--khi2-lai5;
26)	In chiuN7 kau3 kiong-chhong, loh8 kau3 hai2-toe2;  In in-ui7 gui5-hiam2, sin5-hun5 chiu7 siau-soaN3.
27)	In tian-tian to2-to2, tang-to2 sai-oai, chhin-chhiuN7 chiu2-chui3 e5 lang5,  In e5 ti3-hui7 bu5-hoat kho2-si.
28)	In chiu7 ti7 khou2-lan7-tiong ai-kiu5 Ia5-ho5-hoa,  I tui3 in e5 hoan7-lan7-tiong chhoa7 in chhut--lai5.
29)	I hou7 kong5-hong tiaN7,  Hai2-eng2 chiu7 peng5-cheng7.
30)	Hong tiaN7, eng2 cheng7, in chiu7 hoaN-hi2;  I chiu7 chhoa7 in kau3 sou2 ai3 khi3 e5 hai2-khau2.
31)	Ui7-tioh8 Ia5-ho5-hoa e5 chu5-ai3 kap I tui3 se3-kan-lang5 sou2 kiaN5 e5 ki5-su7,  Goan7 lang5 long2 o-lo2 I.
32)	Goan7 in ti7 peh-siN3 e5 hoe7-tiong chun I choe3 koaiN5,  Ti7 tiong2-lo2 e5 che7-ui7 o-lo2 I.
33)	I hou7 kang-ho5 piN3-choe3 khong3-ia2,  Hou7 chui2-choaN5 piN3-choe3 ta-so3 e5 toe7.
34)	I hou7 pui5-toe7 piN3 kiam5 e5 toe7,  Long2 si7 in-ui7 khia7-khi2 ti7-hia e5 lang5 e5 choe7-ok.
35)	I hou7 khong3-ia2 piN3-choe3 tham5-khut,  Hou7 ta-toe7 piN3-choe3 chui2-choaN5.
36)	I hou7 iau-go7 e5 lang5 tiam3 ti7-hia,  Hou7 in oe7 khi2-cho7 thang khia7-khi2 e5 siaN5;
37)	Koh cheng3-choh chhan5-hng5, chai phu5-to5,  Tit-tioh8 sou2 chhut e5 thou2-san2.
38)	I koh siuN2-su3 hok-khi3 hou7 in, hou7 in siN-thoaN3 choe7-choe7,  Iah8 hou7 in e5 cheng-siN bo5 kiam2-chio2.
39)	In koh in-ui7 po7-giok8, hoan7-lan7, iu-khou2,  Chiu7 kiam2-chio2 koh pi-ke7.
40)	I hou7 kui3-chok8 siu7 khoaN3-khin,  Hou7 in phiau-liu5 ti7 pha-hng bo5 lou7 e5 sou2-chai7.
41)	Chong2-si7 I ku2-khi2 song3-hiong lang5, hou7 in thoat-li7 khou2-lan7,  Hou7 i e5 ka-chok8 heng-ong7 chhin-chhiuN7 iuN5-kun5.
42)	Cheng3-tit8 e5 lang5 beh khoaN3-kiN3 lai5 hoaN-hi2;  It-chhe3 phaiN2-lang5 e5 chhui3 beh that-bat8.
43)	KiN3-na7 u7 ti3-hui7 e5 lang5 beh koan-sim chiah e5 tai7-chi3,  Iah8 beh siau3-liam7 Ia5-ho5-hoa e5 chu5-ai3.

[108]	Tai7-pit8 e5 si-koa.
1)	Siong7-te3 ah, goa2 e5 sim chu7-chai7;  Goa2 beh gim5-si, goa2 e5 sim-sin5 beh chhiuN3-koa o-lo2.
2)	Khim5--ah, sek--ah, lin2 tioh8 cheng-sin5 khi2-lai5;  Goa2 pun2-sin beh chin-cha2 cheng-sin5 khi2--lai5.
3)	Ia5-ho5-hoa ah, goa2 beh ti7 ban7 peh-siN3 e5 tiong-kan kam2-sia7 Li2;  Ti7 liat8-pang e5 tiong-kan chhiuN3-koa o-lo2 Li2.
4)	In-ui7 Li2 e5 chu5-ai3 khah-toa7 thiN,  Li2 e5 seng5-sit8 kau3 kiong-chhong.
5)	Siong7-te3 ah, goan7 Li2 koaiN5-toa7 poaN5-ke3 chiah e5 thiN;  Goan7 Li2 e5 eng5-kng poaN5-ke3 choan5-toe7.
6)	Kiu5 Li2 thiaN goan2, eng7 chiaN3-chhiu2 khan-kiu3 goan2;  Thang hou7 Li2 sou2 thiaN3 e5 lang5 tit-tioh8 kiu3.
7)	Siong7-te3 i2-keng chi2 I e5 seng3-kiat lai5 kong2, Goa2 beh tai7-iat8;  Goa2 beh pun-khui Si7-kiam3, niu5 Sou3-kat e5 soaN-kok.
8)	Ki-liat8 si7 Goa2-e5; Ma2-na2-se iah8 si7 Goa2-e5;  I2-hoat-lian5 si7 Goa2 e5 thau5-khoe;  Iu5-tai7 si7 Goa2 e5 koan5-peng3.
9)	Mou5-ap beh choe3 Goa2 e5 ek8-phun5;  Goa2 beh hiat goa2 e5 oe5 ti7 I2-tong;  Goa2 beh in-ui7 khah-iaN5 Hui-li7-su7 lai5 toa7-siaN hoah.
10)	Chi7-chui7 oe7 chhoa7 goa2 jip8 kian-kou3 e5 siaN5?  Chi7-chui7 chhoa7 goa2 jip8 I2-tong e5 toe7?
11)	Siong7-te3 ah, Li2 kiam3 m7-si7 khi3-sak goan2 mah?  Siong7-te3 ah, Li2 bo5 kap goan2 e5 kun-peng saN-kap khi3.
12)	Kiu5 Li2 pang-chan7 goan2, kong-kek tui3-tek8;  In-ui7 lang5 e5 chin2-kiu3 si7 khang-khang.
13)	Goan2 oa2-kho3 Siong7-te3, choe3-chiaN5 toa7 tai7-chi3;  In-ui7 thun2-tah8 goan2 e5 tui3-tek8--e5, chiu7-si7 I.

[109]	Tai7-pit8 e5 si; kau hou7 Gak8-koaN.
1)	Goa2 sou2 o-lo2 e5 Siong7-te3 ah, kiu5 Li2 boh8-tit cheng7-cheng7;
2)	In-ui7 phaiN2-lang5 e5 chhui3, kap kan-cha3 e5 chhui3, in i2-keng thi2-khui kong-kek goa2;  In eng7 peh8-chhat8 e5 chih8 tui3 goa2 kong2-oe7.
3)	In eng7 oan3-hun7 e5 oe7 pau-ui5 goa2;  Koh bo5 in-toaN lai5 kong-kek goa2.
4)	Goa2 thiaN3--in, in hoan2-tng2 choe3 goa2 e5 tui3-tek8;  Tok8-tok8 goa2 choan-bu7 ki5-to2.
5)	In tui3 goa2 eng7 phaiN2 po3 ho2,  Eng7 oan3-hun7 po3 jin5-ai3.
6)	Goan7 Li2 phai3 chit8 e5 phaiN2-lang5 koan2-hat i,  Phai3 chit8 e5 tui3-tek8 khia7 ti7 i e5 chiaN3-peng5.
7)	I siu7 sim2-phoaN3 e5 si5,  goan7 i chhut-lai5 siu7 teng7-choe7;  Goan7 i e5 ki5-to2 piN3-choe3 choe7-koa3.
8)	Goan7 i e5 jit8-chi2 te2-chio2;  Goan7 pat8-lang5 tit-tioh8 i e5 chit.
9)	Goan7 i e5 kiaN2-ji5 choe3 kou-ji5,  I e5 bou2 choe3 koaN2-hu7.
10)	Goan7 i e5 kiaN2-ji5 si3-koe3 khi3 kiu5-khit;  Tui3 in pha-hng e5 sou2-chai7 chhut-lai5 tho2-chiah8.
11)	Goan7 che3-chu2 eng7 ke3-ti3 chhu2 i it-chhe3 sou2-u7--e5;  Goan7 siN-hun7-lang5 chhiuN2 i tioh8-boa3 sou2 tit-tioh8--e5.
12)	Goan7 bo5 lang5 chiap-siok8 si-un hou7 i;  Goan7 bo5 lang5 kho2-lin5 i e5 kou-ji5.
13)	Goan7 i e5 hou7-e3 toan7-choat8,  In e5 mia5-ji7 siu7 chhat-biat8,  bo5 thoan5 ti7 e7-tai7.
14)	Goan7 i e5 chou2-kong e5 choe7-ok hou7 Ia5-ho5-hoa ki3-tit;  Goan7 i e5 lau7-bu2 e5 che7-koa3 bo5 tit-tioh8 chhat-siau.
15)	Goan7 hiah e5 choe7-ok siong5-siong5 ti7 Ia5-ho5-hoa e5 bin7-cheng5,  Ti3-kau3 I biat8 in e5 mia5 ti7 se3-kan.
16)	In-ui7 i bo5 siuN7-tioh8 beh kiaN5 lin5-bin2;  Hoan2-tng2 khun2-pek hit e5 song3-hiong khun3-khou2 e5 lang5,  Beh hai7-si2 hiah e5 siong-sim e5 lang5.
17)	I ai3 chiu3-chou2, chiu3-chou2 chiu7 kau3 ti7 i;  I m7-ai3 chiok-hok, chiok-hok chiu7 li7-khui i hng7-hng7.
18)	I eng7 chiu3-chou2 choe3 saN lai5 chheng7;  chiu3-chou2 chiu7 chhin-chhiuN7 chui2 jip8 i e5 pak-lai7,  Chhin-chhiuN7 iu5 jip8 i e5 kut.
19)	Goan7 chit e5 chiu3-chou2 choe3 i chheng7 ti7 sin-khu e5 i-hok8,  Choe3 i siong5-siong5 ha5 e5 io-toa3.
20)	Che chiu7-si7 goa2 e5 tui3-tek8, kap eng7 phaiN2-oe7 kong-kek goa2 e5 sin5-hun5 e5 lang5,  Tui3 Ia5-ho5-hoa hia sou2 siu7 e5 po3-eng3.
21)	Chu2 Ia5-ho5-hoa ah, kiu5 Li2 in-ui7 Li2 e5 mia5 ho2 khoan2-thai7 goa2;  In-ui7 Li2 e5 chu5-ai3 chin-ho2, kiu5 Li2 khan-kiu3 goa2.
22)	In-ui7 goa2 song3-hiong, khun3-khou2,  Goa2 e5 lai7-sim siu7-siong.
23)	Goa2 e5 he3-siu7 chhin-chhiuN7 jit8-iaN2 chiam7-chiam7 chhia5;  Goa2 chhin-chhiuN7 chhau2-meh siu7 koaN2-chhut.
24)	Goa2 in-ui7 kim3-chiah8, kha-thau5-u sng-nng2;  Goa2 e5 bah siau-san2, bo5 lun7-tek8.
25)	Goa2 siu7 in e5 hui2-pong3;  In khoaN3-kiN3 goa2, chiu7 io5-thau5.
26)	Ia5-ho5-hoa goa2 e5 Siong7-te3 ah, kiu5 Li2 pang-chan7 goa2;  Chiau3 Li2 e5 chu5-ai3 chin2-kiu3 goa2;
27)	Hou7 in chai che si7 chhut ti7 Li2 e5 chhiu2;  Si7 Li2 Ia5-ho5-hoa sou2 kiaN5 e5 su7.
28)	Chhut-chai7 in chiu3-chou2, kiu5 Li2 su3-hok;  In khi2--lai5 e5 si5, beh tu2-tioh8 kian3-siau3,  Li2 e5 lou5-pok8 beh hoaN-hi2.
29)	Goan7 goa2 e5 tui3-tek8 eng7 leng5-jiok8 choe3-saN chheng7;  Goan7 in eng7 in e5 kian3-siau3 choe3 phau3, moa sin-khu.
30)	Goa2 beh eng7 goa2 e5 chhui3 toa7-toa7 kam2-sia7 Ia5-ho5-hoa;  Goa2 beh ti7 cheng3-lang5 e5 tiong-kan o-lo2 I.
31)	In-ui7 I beh khia7 ti7 song3-hiong lang5 e5 chiaN3-peng5,  Beh kiu3 i thoat-li7 sim2-phoaN3 i e5 siN3-mia7 e5 lang5.

[110]	Tai7-pit8 e5 si.
1)	Ia5-ho5-hoa tui3 goa2 e5 chu2 kong2,  Li2 che7 Goa2 e5 iu7-peng5,  Theng3-hau7 Goa2 hou7 li2 e5 tui3-tek8 choe3 Li2 e5 kha-tah8.
2)	Ia5-ho5-hoa beh tui3 Sek-an chhun-chhut li2 u7 leng5-lek8 e5 koaiN2;  Li2 tioh8 ti7 li2 tui3-tek8 e5 tiong-kan chiang2-koan5.
3)	Li2 chhut-kun e5 jit8, li2 e5 peh-siN3 beh eng7 seng3-kiat e5 chng-thaN7 choe3 saN, kam-sim hian3 ka-ki7;  Li2 e5 chong3-teng kui-oa2 li2, chhin-chhiuN7 cha2-khi2-si5 sou2 kiat e5 lou7-chui2.
4)	Ia5-ho5-hoa i2-keng chiu3-choa7, tek-khak bo5 the3-hoe2, kong2,  Li2 eng2-oan2 choe3 che3-si,  Chiau3 Bek8-ki-se2-tek e5 pan-liat8.
5)	Ti7 li2 chiaN3-peng5 e5 Chu2,  Tng I siu7-khi3 e5 jit8, beh phah-pai7 liat8-ong5.
6)	I beh ti7 liat8-pang-tiong lai5 sim2-phoaN3,  I beh hou7 sin-si pian3-moa2 tak8 sou2-chai7;  I beh ti7 choe7-choe7 kok phah-phoa3 tui3-tek8 e5 thau5-khak.
7)	I beh lim lou7-piN e5 khoe-chui2;  In-ui7 an2-ni, i beh kiah8-khi2 thau5.

[111]	Lin2 tioh8 o-lo2 Ia5-ho5-hoa.  Ti7 cheng3-tit8 lang5 e5 hoe7-tiong, kap kong-hoe7 tiong,  Goa2 beh choan-sim kam2-sia7 Ia5-ho5-hoa.
2)	Ia5-ho5-hoa e5 sou2 choe3 chin-toa7,  Hoan7-na7 hoaN-hi2 I sou2 choe3--e5,  long2 beh chha5-kho2 i.
3)	I sou2 kiaN5--e5 si7 chun-kui3 ui-giam5;  I e5 gi7 eng2-eng2 ti7-teh.
4)	I kiaN5 ki5-su7, hou7 lang5 ki3-liam7;  Ia5-ho5-hoa u7 un-hui7, u7 lin5-bin2.
5)	I siuN2-su3 bi2-niu5 hou7 keng3-ui3 I e5 lang5;  I beh eng2-oan2 ki3-liam7 I e5 iok.
6)	I chiong I toa7 koan5-leng5 e5 sou2-choe3 hian2-beng5 ti7 I e5 peh-siN3;  Chiong liat8-pang e5 giap8 siuN2-su3 in.
7)	I e5 chhiu2 sou2-choe3 si7 seng5-sit8 kong-peng5;  I e5 ka3-si7 long2 si7 khak-sit8.
8)	Si7 eng2 se3-tai7 kian-kou3--e5,  Si7 chiau3 seng5-sit8 cheng3-tit8 siat-lip8--e5.
9)	I ng3 I e5 peh-siN3 si-heng5 kiu3-siok8;  I tiaN7-tioh8 I e5 iok, tit8-kau3 eng2-oan2;  I e5 mia5 si7 seng3, thang kiaN-ui3.
10)	Keng3-ui3 Ia5-ho5-hoa si7 ti3-hui7 e5 kun-pun2;  KiN3-na7 chiau3 an2-ni kiaN5-e5, chiah u7 chhang-mia5;  Ia5-ho5-hoa e5 mia5-siaN tit8-kau3 eng2-oan2.

[112]	Lin2 tioh8 o-lo2 Ia5-ho5-hoa.  Keng3-ui3 Ia5-ho5-hoa, toa7 hoaN-hi2 I e5 beng7-leng7--e5,  Chit-ho7 lang5 u7 hok-khi3.
2)	I e5 hou7-e3 ti7 se3-kan tek-khak kiong5-seng7;  Cheng3-tit8 e5 lang5 e5 au7-tai7, tek-khak beh tit-tioh8 hok-khi3.
3)	I e5 ke-lai7 u7 he3-mih8, u7 chiN5-chai5;  I e5 kong-gi7 chun5 kau3 eng2-oan2.
4)	Cheng3-tit8 e5 lang5 ti7 ou-am3 e5 tiong-kan, u7 kng ui7-tioh8 i hoat-hian7;  I u7 un-hui7, u7 lin5-bin2, u7 kong-gi7.
5)	Si-un lai5 chioh lang5--e5, u7 hok-khi3;  I siu7 sim2-phoaN3 e5 si5, beh sou3-beng5 ka-ki7 e5 su7.
6)	I eng2-eng2 bo5 io5-choah;  Gi7-lang5 siu7 ki3-liam7, tit8-kau3 eng2-oan2.
7)	I m7-kiaN phaiN2 siau-sit;  I e5 sim kian-kou3, oa2-kho3 Ia5-ho5-hoa.
8)	I e5 sim chu7-chai7, long2 bo5 kiaN-hiaN5,  Tit8-kau3 i khoaN3-kiN3 i e5 tui3-tek8 siu7 po3-eng3.
9)	I toa7 sia2-si3, i chin2-che3 song3-hiong lang5;  I e5 jin5-gi7 chun5 kau3 eng2-oan2;  I e5 kak tit-tioh8 ku2-khi2, u7 eng5-kng.
10)	PhaiN2-lang5 khoaN3-liau2 boe7-khat-tit,  Tek-khak ka7-ge5 chhiat-chhi2, lai5 siau-biat8;  PhaiN2-lang5 e5 sim-goan7 beh kui ti7 bo5.

[113]	Lin2 tioh8 o-lo2 Ia5-ho5-hoa.  Ia5-ho5-hoa e5 lou5-pok8 ah, lin2 tioh8 o-lo2,  O-lo2 Ia5-ho5-hoa e5 mia5.
2)	Goan7 Ia5-ho5-hoa e5 mia5 siu7 o-lo2,  Tui3 chit-si5 kau3 eng2-oan2.
3)	Tui3 jit8-chhut kau3 jit8-loh8 e5 sou2-chai7,  Ia5-ho5-hoa e5 mia5 si7 eng-kai o-lo2--e5.
4)	Ia5-ho5-hoa poaN5-ke3 long2-chong2 e5 kok,  I e5 eng5-kng khah-koaiN5 ti7 chiah e5 thiN.
5)	Chi7-chui7 chhin-chhiuN7 Ia5-ho5-hoa lan2 e5 Siong7-te3 ah?  I che7 ti7 chi3-koaiN5 e5 sou2-chai7--e5.
6)	I ka-ki7 khiam-pi,  Koan-khoaN3 thiN-teng2 toe7-e7 e5 tai7-chi3.
7)	I tui3 tin5-ai ku2-khi2 song3-hiong lang5,  Tui3 pun3-so3-tui the5-poat8 khiam3-kheh e5 lang5;
8)	Hou7 i kap kui3-chok8 saN-kap che7,  Chiu7-si7 kap pun2-kok e5 kui3-chok8 saN-kap che7.
9)	I hou7 boe7 seng-iok8 e5 hu7-jin5-lang5 liau7-li2 ke;  Choe3 choe7-choe7 kiaN2 e5 lau7-bu2 lai5 hoaN-hi2.  Lin2 tioh8 o-lo2 Ia5-ho5-hoa.

[114]	I2-sek-liat8 chhut Ai-kip8.  Nga2-kok-ke li7-khui gian5-gu2 boe7 siong-thong e5 peh-siN3;
2)	Hit-si5 Iu5-tai7 choe3 I e5 seng3-sou2,  I2-sek-liat8 choe3 I e5 pang-kok.
3)	Toa7-hai2 khoaN3-kiN3 chiu7 to5-chau2,  Iok-tan3 ho5 iah8 lau5 to3-tng2.
4)	Toa7-soaN tio5-thiau3 chhin-chhiuN7 iuN5-kang2;  Soe3-soaN tio5-thiau3 chhin-chhiuN7 iuN5-a2-kiaN2.
5)	Toa7-hai2 ah, li2 ui7 siaN2 tai7-chi3 to5-chau2?  Iok-tan3 ah, li2 ui7 siaN2 tai7-chi3 lau5 to3-tng2?
6)	Toa7-soaN ah, li2 chaiN2-iuN7 tio5-thiau3 chhin-chhiuN7 iuN5-kang2?  Soe3-soaN ah, li2 chaiN2-iuN7 tio5-thiau3 chhin-chhiuN7 iuN5-a2-kiaN2?
7)	Toe7 ah, li2 kiN3-tioh8 Chu2 e5 bin7,  KiN3-tioh8 Nga2-kok e5 Siong7-te3 e5 bin7, chiu7 tioh8 ngiauh8-ngiauh8-chhoah.
8)	I hou7 chioh8-poaN5 piN3-choe3 chui2-ti5,  Hou7 teng7-chioh8 piN3-choe3 chui2-choaN5.

[115]	Ia5-ho5-hoa ah, eng5-kng boh8-tit kui hou7 goan2, boh8-tit kui hou7 goan2,  Tioh8 in-ui7 Li2 e5 chu5-ai3 kap seng5-sit8, kui ti7 Li2 e5 mia5.
2)	Mih-sai2 tioh8 hou7 goa7-pang-lang5 kong2,  TaN, in e5 Siong7-te3 ti7 toh-loh8?
3)	Chong2-si7 goan2 e5 Siong7-te3 ti7 thiN-teng2;  Long2 chiau3 I sou2-ai3--e5 kiaN5 tai7-chi3.
4)	In e5 ngou2-siong7 si7 gun5--e5, kim--e5,  Si7 lang5 e5 chhiu2 sou2 cho7--e5.
5)	In u7 chhui3, iah8 boe7 kong2-oe7;  U7 bak8-chiu, iah8 boe7 khoaN3;
6)	In u7 hi7-khang, iah8 boe7 thiaN;  U7 phiN7-khang, iah8 boe7 phiN7;
7)	In u7 chhiu2, iah8 boe7 theh8;  U7 kha, iah8 boe7 kiaN5;  In iah8 bo5 eng7 in e5 na5-au5 chhut-siaN.
8)	Cho7 in-e5, kho3 in-e5,  Long2 beh chhin-chhiuN7 in.
9)	I2-sek-liat8 ah, li2 tioh8 oa2-kho3 Ia5-ho5-hoa;  I si7 in e5 pang-chan7, in e5 tin5-pai5.
10)	A-lun5 e5 ke ah, lin2 tioh8 oa2-kho3 Ia5-ho5-hoa;  I si7 in e5 pang-chan7, in e5 tin5-pai5.
11)	Lin2 keng3-ui3 Ia5-ho5-hoa--e5, tioh8 oa2-kho3 Ia5-ho5-hoa;  I si7 in e5 pang-chan7, in e5 tin5-pai5.
12)	Ia5-ho5-hoa peng5-si5 siau3-liam7 goan2, I beh su3 hok-khi3;  Beh su3 hok-khi3 hou7 I2-sek-liat8 e5 ke;  Beh su3 hok-khi3 hou7 A-lun5 e5 ke.
13)	KiN3-na7 keng3-ui3 Ia5-ho5-hoa e5 lang5, Bo5-lun7 toa7-soe3, I beh su3 hok-khi3 hou7 in.
14)	Goan7 Ia5-ho5-hoa ke-thiN lin2,  Ke-thiN lin2 kap lin2 e5 kiaN2-sun.
15)	Chhong3-cho7 thiN toe7 e5 Ia5-ho5-hoa,  SiuN2-su3 hok-khi3 hou7 lin2.
16)	ThiN si7 Ia5-ho5-hoa e5 thiN,  Toe7 si7 I hou7 se3-kan-lang5--e5.
17)	Si2-lang5 boe7-oe7 o-lo2 Ia5-ho5-hoa;  Loh8 kau3 cheng7-cheng7 e5 sou2-chai7--e5, iah8 long2 boe7-oe7.
18)	Chong2-si7 goan2 beh o-lo2 Ia5-ho5-hoa,  Tui3 chit-si5 kau3 eng2-oan2.  Lin2 tioh8 o-lo2 Ia5-ho5-hoa.

[116]	Goa2 thiaN3 Ia5-ho5-hoa,  In-ui7 I thiaN goa2 e5 siaN, goa2 e5 khun2-kiu5.
2)	I i2-keng aN3 hi7-khang thiaN goa2;  Sou2-i2 goa2 chit8-si3-lang5 beh kiu5-kio3 I.
3)	Si2-bo5 e5 soh tiN5-tioh8 goa2,  Im-kan e5 thong3-khou2 khiN5-tioh8 goa2;  Goa2 tu2-tioh8 hoan7-lan7 iu-khou2.
4)	Goa2 chiu7 kiu5-kio3 Ia5-ho5-hoa e5 mia5, kong2,  Ia5-ho5-hoa ah,  taN kiu5 Li2 kiu3 goa2 e5 siN3-mia7.
5)	Ia5-ho5-hoa u7 un-hui7, u7 kong-gi7;  Goan2 e5 Siong7-te3 u7 chu5-pi.
6)	Ia5-ho5-hoa po2-hou7 gong7-tit8 e5 lang5;  Goa2 kau3 ti7 pi-bi5 e5 toe7-ui7, I chiu7 kiu3 goa2.
7)	Goa2 e5 sin5-hun5 ah, tioh8 kui ti7 li2 an-hioh e5 sou2-chai7,  In-ui7 Ia5-ho5-hoa eng7 toa7-un khoan2-thai7 li2.
8)	In-ui7 Li2 kiu3 goa2 e5 siN3-mia7 bian2-tit si2-bo5;  Kiu3 goa2 e5 bak8-chiu bian2 lau5 bak8-sai2;  Kiu3 goa2 e5 kha bian2 poah8-to2.
9)	Goa2 beh ti7 Ia5-ho5-hoa e5 bin7-cheng5,  KiaN5 ti7 oah8-lang5 e5 toe7.
10)	Goa2 sin3, sou2-i2 kong2;  Goa2 siu7 kek8-toa7 e5 khun3-khou2;
11)	Goa2 bat tioh8-kip lai5 kong2,  Lang5 long2 si7 hu-ke2.
12)	Ia5-ho5-hoa siuN2-su3 goa2 it-chhe3 e5 toa7-un,  Goa2 beh eng7 sim2-mih8 po3-tap I?
13)	Goa2 beh phang5-khi2 kiu3-un e5 poe, Kiu5-kio3 Ia5-ho5-hoa e5 mia5.
14)	Goa2 beh ti7 I cheng3 peh-siN3 e5 bin7-cheng5,  Tui3 Ia5-ho5-hoa sia7 goa2 e5 goan7.
15)	Ia5-ho5-hoa khoaN3 I seng3 e5 peh-siN3 e5 si2,  Choe3 chin po2-poe3.
16)	Ia5-ho5-hoa ah, goa2 sit8-chai7 si7 Li2 e5 lou5-pok8;  Goa2 si7 Li2 e5 lou5-pok8, si7 Li2 lu2-pi7 e5 kiaN2;  Li2 i2-keng thau2-khui khun2-pak8 goa2 e5 soh.
17)	Goa2 beh eng7 kam2-sia7 e5 che3 hian3 hou7 Li2;  Koh beh kiu5-kio3 Ia5-ho5-hoa e5 mia5.
18)	Goa2 beh ti7 I cheng3 peh-siN3 e5 bin7-cheng5,  Tui3 Ia5-ho5-hoa sia7 goa2 e5 goan7.
19)	Ti7 Ia5-ho5-hoa chhu3 e5 iN7-lai7,  Ti7 li2 Ia5-lou7-sat-leng2 e5 tiong-kan;  Lin2 tioh8 o-lo2 Ia5-ho5-hoa.

[117]	Ban8-kok ah, lin2 tioh8 o-lo2 Ia5-ho5-hoa;  Ban7 peh-siN3 ah, lin2 tioh8 chheng-hou7 I.
2)	In-ui7 I tui3 lan2 toa7 si chu5-ai3;  Ia5-ho5-hoa e5 seng5-sit8 eng2-oan2 ti7-teh.  Lin2 tioh8 o-lo2 Ia5-ho5-hoa.

[118]	Lin2 tioh8 kam2-sia7 Ia5-ho5-hoa, in-ui7 I si7 ho2;  In-ui7 I e5 chu5-ai3 eng2-oan2 ti7-teh.
2)	Goan7 I2-sek-liat8 kong2,  I e5 chu5-ai3 eng2-oan2 ti7-teh.
3)	Goan7 A-lun5 e5 ke kong2,  I e5 chu5-ai3 eng2-oan2 ti7-teh.
4)	Goan7 keng3-ui3 Ia5-ho5-hoa e5 lang5 kong2,  I e5 chu5-ai3 eng2-oan2 ti7-teh.
5)	Goa2 ti7 gui5-kip e5 tiong-kan kiu5-kio3 Ia5-ho5-hoa;  Ia5-ho5-hoa chiu7 in3 goa2, chiong goa2 he7 ti7 khoan-khoah e5 sou2-chai7.
6)	U7 Ia5-ho5-hoa kap goa2 ti7-teh, goa2 chiu7 bo5 kiaN;  Lang5 beh siaN2 hoat-tit goa2 ta-oa5?
7)	Ti7 hiah e5 pang-chan7 goa2--e5 e5 tiong-kan, u7 Ia5-ho5-hoa kap goa2 ti7-teh;  Sou2-i2 goa2 beh khoaN3-kiN3 hiah e5 oan3-hun7 goa2 e5 lang5 siu7 po3-eng3.
8)	Oa2-kho3 Ia5-ho5-hoa,  Pi2 oa2-kho3 lang5 khah-ho2.
9)	Oa2-kho3 Ia5-ho5-hoa,  Pi2 oa2-kho3 ong5-chhin khah-ho2.
10)	Ban7 peh-siN3 ui5-lui5 goa2;  Goa2 oa2-kho3 Ia5-ho5-hoa e5 mia5, beh chau5-biat8 in.
11)	In ui5--goa2, khun3--goa2;  Goa2 oa2-kho3 Ia5-ho5-hoa e5 mia5, beh chau5-biat8 in.
12)	In chhin-chhiuN7 phang ui5 goa2;  Chhin-chhiuN7 sio chhi3-phe3 e5 he2, siu7 phah-hoa.  Goa2 oa2-kho3 Ia5-ho5-hoa e5 mia5 beh chau5-biat8 in.
13)	Li2 chhut-lat8 chhia goa2, beh hou7 goa2 to2;  Chong2-si7 Ia5-ho5-hoa pang-chan7 goa2.
14)	Ia5-ho5-hoa si7 goa2 e5 khui3-lat8, si7 goa2 e5 si-koa;  I iah8 chiaN5-choe3 chin2-kiu3 goa2 e5.
15)	Ti7 gi7-lang5 e5 pou3-piN5-lai7 u7 hoaN-hi2 e5 siaN, chin2-kiu3 e5 siaN;  Ia5-ho5-hoa e5 chiaN3-chhiu2 si-chhut toa7 koan5-leng5.
16)	Ia5-ho5-hoa e5 chiaN3-chhiu2 kiah8-koaiN5;  Ia5-ho5-hoa e5 chiaN3-chhiu2 si-chhut toa7 koan5-leng5.
17)	Goa2 boe7 ti3-kau3 si2, iau2 oe7 oah8-teh;  Soa3 beh po3-iong5 Ia5-ho5-hoa e5 sou2-choe3.
18)	Ia5-ho5-hoa bat giam5-giam5 keng2-kai3 goa2;  Chong2-si7 be7 u7 chiong goa2 kau ti7 si2-bo5.
19)	Tioh8 ka7 goa2 khui gi7 e5 mng5;  Goa2 beh jip8--khi3, kam2-sia7 Ia5-ho5-hoa.
20)	Che si7 Ia5-ho5-hoa e5 mng5,  Gi7 e5 lang5 beh jip8--khi3.
21)	Goa2 beh kam2-sia7 Li2, in-ui7 Li2 i2-keng in3 goa2;  Koh chiaN5-choe3 chin2-kiu3 goa2--e5.
22)	Sai-hu7 sou2 khi3-sak e5 chioh8,  I2-keng chiaN5-choe3 chhu3-kak-thau5 e5 chioh8.
23)	Che si7 Ia5-ho5-hoa sou2-choe3--e5,  Lan2 e5 bak8-chiu khoaN3 i choe3 ki5-koai3.
24)	Che si7 Ia5-ho5-hoa sou2 tiaN7-tioh8 e5 jit8;  Lan2 ti7 chit-jit8 e5 tiong-kan beh hoaN-hi2 khoai3-lok8.
25)	Ia5-ho5-hoa ah, taN kiu5 Li2 chin2-kiu3;  Ia5-ho5-hoa ah, taN kiu5 Li2 hou7 goan2 hoat-tat8.
26)	Hong7 Ia5-ho5-hoa e5 mia5 lai5--e5, eng-kai tit-tioh8 hok-khi3;  Goan2 tui3 Ia5-ho5-hoa e5 chhu3 ka7 lin2 chiok-hok.
27)	Ia5-ho5-hoa si7 Siong7-te3, I e5 kng chio3 goan2;  Tioh8 eng7 soh pak8 che3-su7 e5 cheng-siN kau3 toaN5-kak.
28)	Li2 si7 goa2 e5 Siong7-te3, goa2 beh kam2-sia7 Li2;  Li2 si7 goa2 e5 Siong7-te3, goa2 beh chun Li2 choe3 koaiN5.
29)	Lin2 tioh8 kam2-sia7 Ia5-ho5-hoa, in-ui7 I si7 ho2;  In-ui7 I e5 chu5-ai3 eng2-oan2 ti7-teh.

[119]	Sou2 kiaN5 oan5-choan5, chun-than3 Ia5-ho5-hoa lut8-hoat e5,  Chit-ho7 lang5 u7 hok-khi3.
2)	Chun-siu2 I kan-cheng3 e5 oe7,  Choan-sim chhe7 I--e5, chit-ho7 lang5 u7 hok-khi3.
3)	In bo5 choe3 put-gi7 e5 su7;  In chun-than3 I e5 to7-lou7.
4)	Li2 bat chiong Li2 ka3-si7 e5 oe7 hoan-hu3 goan2;  Si7 ai3 goan2 un-khun5 chun-siu2.
5)	Goan7 goa2 e5 chhu-hiong3 tiaN7-tioh8,  Lai5 siu2 Li2 e5 lut8-le7.
6)	Goa2 tui3-tiong7 Li2 it-chhe3 e5 kai3-beng7,  Chiu7 put-ti3 kian3-siau3.
7)	Goa2 hak8-sip8 Li2 kong-gi7 e5 phoaN3-toan3,  Chiu7 beh eng7 cheng3-tit8 e5 sim kam2-sia7 Li2.
8)	Goa2 beh siu2 Li2 e5 lut8-le7;  Kiu5 Li2 m7-thang it-chin7 pang3-sak goa2.
9)	Siau3-lian5 lang5 tioh8 eng7 sim2-mih8 lai5 chheng-khi3 i e5 sou2-kiaN5?  Si7 tioh8 chiau3 Li2 e5 oe7 lai5 soe3-ji7 kiaN5.
10)	Goa2 choan-sim chhe7 Li2;  Kiu5 Li2 m7-thang hou7 goa2 be5-lou7 li7-khui Li2 e5 kai3-beng7.
11)	Goa2 chiong Li2 e5 gian5-gu2 khng3 ti7 goa2 e5 sim-lai7,  Bian2-tit goa2 tek-choe7 Li2.
12)	Ia5-ho5-hoa ah, Li2 si7 eng-kai siu7 o-lo2--e5;  Kiu5 Li2 chiong Li2 e5 lut8-le7 ka3-si7 goa2.
13)	Li2 sou2 kong2 it-chhe3 e5 phoaN3-su5,  Goa2 eng7 chhui3-tun5 po3-iong5--i.
14)	Goa2 hoaN-hi2 Li2 kan-cheng3 e5 lou7,  Chhin-chhiuN7 hoaN-hi2 it-chhe3 e5 chai5-but8.
15)	Goa2 beh cheng7-cheng7 siuN7 Li2 ka3-si7 e5 oe7,  Iah8 beh chu3-tiong7 Li2 e5 to7-lou7.
16)	Goa2 beh ti7 Li2 e5 lut8-le7-tiong ka-ki7 khoai3-lok8,  Goa2 bo5 boe7-ki3-tit Li2 e5 oe7.
17)	Kiu5 Li2 eng7 toa7-un khoan2-thai7 Li2 e5 lou5-pok8, hou7 goa2 tit-tioh8 oah8;  Goa2 chiu7 beh siu2 Li2 e5 oe7.
18)	Kiu5 Li2 khui goa2 e5 bak8-chiu,  Hou7 goa2 khoaN3-chhut Li2 lut8-hoat-tiong e5 ki5-biau7.
19)	Goa2 ti7 toe7-chiuN7 si7 choe3 kia3-kha--e5;  Kiu5 Li2 m7-thang tui3 goa2 un2-bat8 Li2 e5 kai3-beng7.
20)	Goa2 e5 sim piak-lih8,  In-ui7 si5-siong5 chhiat-chhiat him-bou7 Li2 e5 phoaN3-su5.
21)	Li2 chek-pi7 kiau-ngou7 siu7 chiu3-chou2 e5 lang5,  Chiu7-si7 be5-lou7 li7-khui Li2 e5 kai3-beng7 e5 lang5.
22)	Kiu5 Li2 ka7 goa2 tu5--khi3 leng5-jiok8 kap khoaN3-khin,  In-ui7 goa2 siu2 Li2 kan-cheng3 e5 oe7.
23)	Kui3-chok8 che7-teh, lam7-sam2 gi7-lun7 goa2;  Na7-si7 Li2 e5 lou5-pok8 cheng7-cheng7 siuN7 Li2 e5 lut8-le7.
24)	Li2 kan-cheng3 e5 oe7 si7 goa2 sou2 hoaN-hi2--e5,  Si7 goa2 e5 bou5-su7.
25)	Goa2 e5 siN3-mia7 khah8-tiau5 ti7 thou5-hun2,  Kiu5 Li2, chiau3 Li2 e5 oe7, chin2-kiu3 goa2 oah8.
26)	Goa2 kong2-khi2 goa2 sou2 kiaN5 e5 lou7, Li2 in3 goa2;  Kiu5 Li2 chiong Li2 e5 lut8-le7 ka3-si7 goa2.
27)	Kiu5 Li2 hou7 goa2 beng5-pek8 Li2 ka3-si7 e5 lou7,  Goa2 chiu7 cheng7-cheng7 siuN7 Li2 e5 ki5-su7.
28)	Goa2 e5 sim-sin5 in-ui7 iu-khou2 lai5 siau-iuN5;  Kiu5 Li2, chiau3 Li2 e5 oe7, hou7 goa2 iong2-kiaN7.
29)	Kiu5 Li2 hou7 goa2 li7-khui kan-cha3 e5 lou7,  Chiong Li2 e5 lut8-hoat un-su3 goa2.
30)	Goa2 u7 keng2 sin3-sit8 e5 lou7,  Chiong Li2 e5 phoaN3-su5 he7 ti7 goa2 e5 bin7-cheng5.
31)	Goa2 loan5-bou7 Li2 kan-cheng3 e5 oe7;  Ia5-ho5-hoa ah, kiu5 Li2 m7-thang hou7 goa2 kian3-siau3.
32)	Li2 khui-khoah goa2 e5 sim e5 si5,  Goa2 chiu7 chau2 ti7 Li2 kai3-beng7 e5 lou7.
33)	Ia5-ho5-hoa ah, kiu5 Li2 chiong Li2 lut8-le7 e5 lou7 chi2-si7 goa2;  Goa2 beh thiat-ti2 chun-siu2.
34)	Kiu5 Li2 hou7 goa2 ti3-hui7, goa2 chiu7 siu2 Li2 e5 lut8-hoat;  Koh beh choan-sim chip-siu2.
35)	Kiu5 Li2 hou7 goa2 kiaN5 Li2 kai3-beng7 e5 lou7,  In-ui7 chit e5 lou7 si7 goa2 sou2 hoaN-hi2 e5.
36)	Kiu5 Li2 hou7 goa2 e5 sim ng3 Li2 kan-cheng3 e5 oe7,  Bo5 ng3 put-gi7 e5 chiN5-chai5.
37)	Kiu5 Li2 hou7 goa2 e5 bak8-chiu oat8-chau2, bo5 khoaN3 hu-ke2;  Koh hou7 goa2 ti7 Li2 e5 lou7-tiong lai5 oah8.
38)	Li2 e5 lou5-pok8 keng3-ui3 Li2,  Kiu5 Li2 ui7 i kian-kou3 Li2 e5 oe7.
39)	Kiu5 Li2 hou7 goa2 sou2 kiaN e5 leng5-jiok8 li7-khui goa2;  In-ui7 Li2 e5 phoaN3-su5 si7 ho2.
40)	Goa2 him-bou7 Li2 ka3-si7 e5 oe7;  Kiu5 Li2, ti7 Li2 e5 kong-gi7, hou7 goa2 lai5 oah8.
41)	Ia5-ho5-hoa ah, goan7 Li2 chiau3 Li2 e5 oe7,  Hou7 Li2 e5 chu5-ai3, chiu7-si7 Li2 e5 kiu3-un, lim5-kau3 goa2.
42)	Goa2 chiu7 u7 oe7 thang in3 hit e5 leng5-jiok8 goa2--e5;  In-ui7 goa2 oa2-kho3 Li2 e5 oe7.
43)	Kiu5 Li2 hou7 chin-li2 e5 oe7 bo5 it-chin7 li7-khui goa2 e5 chhui3;  In-ui7 goa2 ng3-bang7 Li2 e5 phoaN3-toan3.
44)	Goa2 beh siong5-siong5 siu2 Li2 e5 lut8-hoat,  Tit8-kau3 eng2-oan2.
45)	Goa2 beh kiaN5 ti7 khoan-khoah e5 sou2-chai7,  In-ui7 goa2 u7 kang2-kiu3 Li2 ka3-si7 e5 oe7.
46)	Goa2 iah8 beh ti7 kun-ong5 e5 bin7-cheng5 kang2-lun7 Li2 kan-cheng3 e5 oe7,  Iah8 bo5 ti3-kau3 kian3-siau3.
47)	Goa2 beh ti7 Li2 e5 kai3-beng7-tiong ka-ki7 khoai3-lok8;  Chiah e5 kai3-beng7 peng5-sou3 si7 goa2 sou2 thiaN3-sioh--e5.
48)	Goa2 thiaN3-sioh Li2 e5 kai3-beng7, goa2 beh tui3 i kiah8-khi2 chhiu2;  Li2 e5 lut8-le7 goa2 iah8 beh cheng7-cheng7 siuN7 i.
49)	Kiu5 Li2 ki3-tit tui3 Li2 e5 lou5-pok8 sou2 eng3-un2 e5 oe7,  In-ui7 Li2 bat hou7 goa2 u7 ng3-bang7.
50)	Li2 e5 oe7 chiong goa2 kiu3-oah8,  Goa2 ti7 hoan7-lan7-tiong tui3 che tit-tioh8 an-ui3.
51)	Kiau-ngou7 e5 lang5 chin7-chai7 bu2-ban7 goa2;  Chong2-si7 goa2 be7-bat phian-li7 Li2 e5 lut8-hoat.
52)	Ia5-ho5-hoa ah, goa2 ki3-liam7 Li2 tui3 cha2 i2-lai5 e5 phoaN3-su5,  Chiu7 ka-ki7 tit-tioh8 an-ui3.
53)	Goa2 in-ui7 khi3-sak Li2 e5 lut8-hoat e5 phaiN2-lang5,  Chiu7 toa7 siu7-khi3, chhin-chhiuN7 he2 toh8.
54)	Goa2 ti7 kia3-kha e5 chhu3,  Peng5-si5 eng7 Li2 e5 lut8-le7 choe3 si-koa.
55)	Ia5-ho5-hoa ah, goa2 mi5-kan ki3-liam7 Li2 e5 mia5,  Siu2 Li2 e5 lut8-hoat.
56)	Goa2 tit-tioh8 an2-ni,  Si7 in-ui7 goa2 siu2 Li2 ka3-si7 e5 oe7.
57)	Ia5-ho5-hoa si7 goa2 e5 ki-giap8,  Goa2 bat kong2, Goa2 beh siu2 Li2 e5 oe7.
58)	Goa2 bat choan-sim kiu5 Li2 e5 un,  Goan7 Li2 chiau3 Li2 e5 oe7 lin5-bin2 goa2.
59)	Goa2 chhim-chhim siuN7 goa2 sou2 kiaN5 e5 lou7,  Chiu7 oat8-tng2 kha ng3 Li2 kan-cheng3 e5 oe7.
60)	Goa2 siu2 Li2 e5 kai3-beng7,  KoaN2-kin2 bo5 ian5-chhian5.
61)	PhaiN2-lang5 e5 soh pak8-tiN5 goa2;  Chong2-si7 goa2 bo5 boe7-ki3-tit Li2 e5 lut8-hoat.
62)	Goa2 in-ui7 Li2 kong-gi7 e5 phoaN3-toan3,  PoaN3-mi5 beh khi2-lai5 kam2-sia7 Li2.
63)	KiN3-na7 keng3-ui3 Li2, kap siu2 Li2 e5 ka3-si7 e5 lang5,  Goa2 kap in choe3-phoaN7.
64)	Ia5-ho5-hoa ah, Li2 chu5-ai3 pian3-moa2 toe7-bin7;  Kiu5 Li2 chiong Li2 e5 lut8-le7 ka3-si7 goa2.
65)	Ia5-ho5-hoa ah, Li2 bat ho2 khoan2-thai7 Li2 e5 lou5-pok8,  Si7 chiau3 Li2 sou2 kong2 e5 oe7.
66)	Kiu5 Li2 chiong ho2 e5 chhang-mia5 kap ti3-sek, ka3-si7 goa2;  In-ui7 goa2 sin3 Li2 e5 kai3-beng7.
67)	Goa2 be7 siu7-khou2 i2-cheng5, u7 kiaN5 be5-lou7;  Chong2-si7 goa2 taN siu2 Li2 e5 oe7.
68)	Li2 si7 ho2, sou2-kiaN5 iah8 si7 ho2;  Kiu5 Li2 chiong Li2 e5 lut8-le7 ka3-si7 goa2.
69)	Kiau-ngou7 e5 lang5 cho7-chok bo5-iaN2 oe7, kong-kek goa2;  Chong2-si7 goa2 beh choan-sim siu2 Li2 e5 ka3-si7.
70)	In e5 sim tun7, chhin-chhiuN7 iu5 pau-bat8;  Chong2-si7 goa2 hoaN-hi2 Li2 e5 lut8-hoat.
71)	Goa2 u7 siu7-khou2, si7 choe3 goa2 e5 li7-ek;  In-ui7 beh hou7 goa2 hak8-sip8 Li2 e5 lut8-le7.
72)	Li2 sou2 kong2 e5 lut8-hoat si7 choe3 goa2 e5 li7-ek;  IaN5-ke3 chheng-ban7 e5 kim-gun5.
73)	Li2 e5 chhiu2 chhong3-cho7 goa2, chhiaN5-ti5 goa2;  Kiu5 Li2 hou7 goa2 ti3-hui7, thang hak8-sip8 Li2 e5 kai3-beng7.
74)	Keng3-ui3 Li2 e5 lang5 khoaN3-kiN3 goa2 chiu7 beh hoaN-hi2;  In-ui7 ti7 Li2 e5 oe7, goa2 u7 ng3-bang7.
75)	Ia5-ho5-hoa ah, goa2 chai Li2 e5 phoaN3-toan3 si7 kong-gi7;  Li2 hou7 goa2 siu7-khou2 si7 tui3 ti7 sin3-sit8.
76)	Kiu5 Li2 eng7 Li2 e5 chu5-ai3 an-ui3 goa2;  Chiau3 Li2 tui3 Li2 e5 lou5-pok8 sou2 kong2 e5 oe7.
77)	Goan7 Li2 e5 chu5-pi lim5-kau3 goa2, hou7 goa2 oah8;  In-ui7 Li2 e5 lut8-hoat si7 goa2 sou2 hoaN-hi2--e5.
78)	Goan7 kiau-ngou7 e5 lang5 siu7 kian3-siau3, in-ui7 in bo5 li2-iu5 ong2-khut goa2;  Chong2-si7 goa2 beh cheng7-cheng7 siuN7 Li2 e5 ka3-si7.
79)	Goan7 keng3-ui3 Li2 e5 lang5 kui-ng3 goa2;  In chiu7 chai Li2 kan-cheng3 e5 oe7.
80)	Goan7 goa2 e5 sim oan5-choan5 siu2 Li2 e5 lut8-le7,  Hou7 goa2 put-ti3 kian3-siau3.
81)	Goa2 e5 sim-sin5 him-bou7 Li2 e5 kiu3-un kau3 hun7--khi3;  Chong2-si7 ti7 Li2 e5 oe7, goa2 u7 ng3-bang7.
82)	Goa2 in-ui7 ng3-bang7 Li2 e5 oe7, bak8-chiu hoe,  Kong2, Li2 sim2-mih8 si5 beh an-ui3 goa2?
83)	In-ui7 goa2 chhin-chhiuN7 ti7 he2-hun-tiong e5 phe5-te7;  Chong2-si7 goa2 bo5 boe7-ki3-tit Li2 e5 lut8-le7.
84)	Li2 e5 lou5-pok8 e5 jit8-chi2 u7 joa7-choe7 ah?  Li2 beh ti7-si5 sim2-phoaN3 khun2-pek goa2 e5 lang5.
85)	Kiau-ngou7 e5 lang5, chiu7-si7 bo5 than3 Li2 e5 lut8-hoat--e5,  Kut8 ham7-khiN, beh hai7 goa2.
86)	Li2 e5 kai3-beng7 it-chin7 seng5-sit8; in bo5 in-toaN khun2-pek goa2;  Kiu5 Li2 pang-chan7 goa2.
87)	In hiam2-hiam2 biat8-bo5 goa2 ti7 se3-kan;  Chong2-si7 goa2 bo5 pang3-sak Li2 e5 ka3-si7.
88)	Kiu5 Li2 chiau3 Li2 e5 chu5-ai3 hou7 goa2 oah8;  Goa2 chiu7 beh siu2 Li2 e5 chhui3 kan-cheng3 e5 oe7.
89)	Ia5-ho5-hoa ah, Li2 e5 oe7 an-tiaN7 ti7 thiN--nih,  Tit8-kau3 eng2-oan2.
90)	Li2 e5 seng5-sit8 chun5 kau3 ban7-tai7;  Li2 kian3-lip8 toe7, toe7 chiu7 tng5-tng5 ti7--teh.
91)	Chiau3 Li2 e5 teng7-le7, in kau3-taN iau2 ti7--teh;  In-ui7 ban7-mih8 long2 si7 Li2 e5 chhe-eng7.
92)	Goa2 na7 m7-si7 hoaN-hi2 Li2 e5 lut8-hoat,  Chiu7 cha2-cha2 ti7 goa2 e5 khou2-lan7-tiong biat8-bo5 lah.
93)	Goa2 eng2-eng2 bo5 boe7-ki3-tit Li2 e5 ka3-si7;  In-ui7 Li2 eng7 che hou7 goa2 oah8.
94)	Goa2 si7 Li2-e5, kiu5 Li2 kiu3 goa2;  In-ui7 goa2 chhe7 Li2 e5 ka3-si7.
95)	PhaiN2-lang5 tng-tan2 goa2, beh biat8-bo5 goa2,  Chong2-si7 goa2 beh kang2-kiu3 Li2 kan-cheng3 e5 oe7.
96)	Goa2 khoaN3 sou2-u7 e5 oan5-choan5, long2 si7 iu2-han7;  Tok8-tok8 Li2 e5 beng7-leng7 kek8-ki5 khui-khoah.
97)	Goa2 thiaN3-sioh Li2 e5 lut8-hoat kau3 chaiN2-iuN7 ah!  Goa2 thong-jit8 cheng7-cheng7 siuN7.
98)	Li2 e5 kai3-beng7 siong5-siong5 kap goa2 ti7--teh,  Hou7 goa2 pi2 goa2 e5 tui3-tek8 khah u7 ti3-hui7.
99)	Goa2 pi2 goa2 long2-chong2 e5 sian-siN khah thong-tat8;  In-ui7 goa2 cheng7-cheng7 siuN7 Li2 kan-cheng3 e5 oe7.
100)	Goa2 pi2 lau7-lang5 khah beng5-pek8,  In-ui7 goa2 siu2 Li2 e5 ka3-si7.
101)	Goa2 kim3 goa2 e5 kha, it-chhe3 e5 phaiN2-lou7 bo5 kiaN5;  Hou7 goa2 thang siu2 Li2 e5 oe7.
102)	Goa2 bo5 phian-li7 Li2 e5 phoaN3-toan3;  In-ui7 Li2 u7 ka3-si7 goa2.
103)	Li2 e5 oe7 ti7 goa2 e5 chiuN7-kiuN kau3 joa7 tiN!  Ti7 goa2 e5 chhui3, pi2 bit8 khah-tiN.
104)	Goa2 tui3 Li2 e5 ka3-si7 tit-tioh8 beng5-pek8;  Sou2-i2 goa2 oan3-hun7 it-chhe3 e5 sia5-lou7.
105)	Li2 e5 oe7 choe3 goa2 kha-cheng5 e5 teng,  Choe3 goa2 lou7-chiuN7 e5 kng.
106)	Li2 kong-gi7 e5 phoaN3-toan3, goa2 bat chiu3-choa7 beh chun-siu2;  Goa2 koat-toan3 an2-ni kiaN5.
107)	Goa2 siu7-khou2 kau3-kek8;  Ia5-ho5-hoa ah, kiu5 Li2 chiau3 Li2 e5 oe7 hou7 goa2 oah8.
108)	Ia5-ho5-hoa ah, kiu5 Li2 kam3-lap8 goa2 e5 chhui3 sou2 hoaN-hi2 hian3 e5 o-lo2,  Koh chiong Li2 e5 phoaN3-su5 ka3-si7 goa2.
109)	Goa2 e5 siN3-mia7 siong5-siong5 tu2-tioh8 gui5-hiam2;  Iau2-ku2 goa2 bo5 boe7-ki3-tit Li2 e5 lut8-hoat.
110)	PhaiN2-lang5 siat lo5-bang7 beh hai7 goa2;  Chong2-si7 goa2 bo5 phian-li7 Li2 e5 ka3-si7.
111)	Goa2 chiong Li2 kan-cheng3 e5 oe7, choe3 eng2-oan2 e5 ki-giap8;  In-ui7 che si7 goa2 sim-lai7 sou2 hoaN-hi2--e5.
112)	Goa2 hou7 goa2 e5 sim choan ng3 Li2 e5 lut8-le7;  Eng2-oan2 chun-than3, tit8-kau3 lou7-be2.
113)	Nng7-iuN7 sim e5 lang5 si7 goa2 sou2 thong3-hun7;  Tok8-tok8 Li2 e5 lut8-hoat si7 goa2 sou2 thiaN3-sioh.
114)	Li2 si7 goa2 siam2-bih e5 sou2-chai7, koh si7 goa2 e5 tin5-pai5;  Goa2 ti7 Li2 e5 oe7 u7 ng3-bang7.
115)	Choe3-phaiN2 e5 lang5 ah, lin2 tioh8 li7-khui goa2;  Hou7 goa2 thang siu2 goa2 e5 Siong7-te3 e5 kai3-beng7.
116)	Kiu5 Li2 chiau3 Li2 e5 oe7 hu5-chhi5 goa2, hou7 goa2 oah8;  Iah8 bo5 hou7 goa2 in-ui7 sou2 ng3-bang7--e5 lai5 kian3-siau3.
117)	Kiu5 Li2 hu5-chhi5 goa2, goa2 chiu7 tit-kiu3;  Goa2 beh siong5-siong5 tui3-tiong7 Li2 e5 lut8-le7.
118)	KiN3-na7 kiaN5 chha-lou7, li7-khui Li2 e5 lut8-le7 e5 lang5, Li2 khoaN3-khin in;  In-ui7 in e5 khui2-cha3 si7 hu-ke2.
119)	Se3-kan e5 phaiN2-lang5, Li2 long2 ka7 in tu5--khi3, chhin-chhiuN7 che-tai2;  In-ui7 an2-ni, goa2 thiaN3-sioh Li2 kan-cheng3 e5 oe7.
120)	Goa2 in-ui7 kiaN-ui3 Li2, goa2 e5 bah chiu7 chhoah;  Li2 e5 phoaN3-toan3 iah8 hou7 goa2 kiaN-hiaN5.
121)	Goa2 peng2-kong kiaN5-gi7;  Kiu5 Li2 m7-thang chiong goa2 pang3 hou7 ap-che3 goa2 e5 lang5.
122)	Kiu5 Li2 po2-jin7 Li2 e5 lou5-pok8, thang tit-tioh8 ho2 keng2-gu7;  Boh8-tit hou7 kiau-ngou7 e5 lang5 ap-che3 goa2.
123)	Goa2 in-ui7 ng3-bang7 Li2 e5 kiu3-un, kap Li2 kong-gi7 e5 oe7,  Ti3-kau3 bak8-chiu hoe.
124)	Kiu5 Li2 chiau3 Li2 e5 chu5-ai3 khoan2-thai7 Li2 e5 lou5-pok8;  Chiong Li2 e5 lut8-le7 ka3-si7 goa2.
125)	Goa2 si7 Li2 e5 lou5-pok8, kiu5 Li2 hou7 goa2 ti3-hui7;  Hou7 goa2 oe7 chai Li2 kan-cheng3 e5 oe7.
126)	Hian7-kim tng si7 Ia5-ho5-hoa kiaN5 tai7-chi3 e5 si5;  In-ui7 lang5 hoe3-bo5 Li2 e5 lut8-hoat.
127)	Sou2-i2 goa2 thiaN3-sioh Li2 e5 kai3-beng7,  IaN5-ke3 kim, iah8 iaN5-ke3 ho2-kim.
128)	Sou2-i2 Li2 it-chhe3 e5 ka3-si7, ban7-su7, goa2 long2 liah8-choe3 cheng3-tit8;  Koh goa2 oan3-hun7 it-chhe3 e5 sia5-lou7.
129)	Li2 kan-cheng3 e5 oe7 si7 ki5-biau7;  Sou2-i2 goa2 e5 sim kin2-sin7 chip-siu2.
130)	Li2 e5 oe7 chit8-e7 khui-thiah, chiu7 hoat-chhut kng,  Hou7 gong7-lang5 thong-tat8.
131)	Goa2 khui-chhui3 tit8-tit8 chhoan2;  In-ui7 goa2 chhiat-chhiat him-bou7 Li2 e5 kai3-beng7.
132)	Kiu5 Li2 oat8-tng2 ng3 goa2, lin5-bin2 goa2;  Chhin-chhiuN7 Li2 peng5-siong5 khoan2-thai7 hiah e5 keng3-ai3 Li2 e5 mia5 e5 lang5.
133)	Kiu5 Li2 eng7 Li2 e5 oe7 hou7 goa2 e5 kha-pou7 un2-tang3;  Boh8 iong5-un2 sim2-mih8 choe7-ok koan2-hat goa2.
134)	Kiu5 Li2 kiu3-siok8 goa2, thoat-li7 lang5 e5 ap-che3,  Goa2 chiu7 beh siu2 Li2 e5 ka3-si7.
135)	Goan7 Li2 hou7 Li2 e5 bin7 e5 kng chio3 Li2 e5 lou5-pok8;  Koh chiong Li2 e5 lut8-le7 ka3-si7 goa2.
136)	Goa2 e5 bak8-sai2 chhin-chhiuN7 khoe-chui2 teh lau5;  In-ui7 in bo5 siu2 Li2 e5 lut8-hoat.
137)	Ia5-ho5-hoa, Li2 si7 kong-gi7-e5;  Li2 e5 phoaN3-toan3 iah8 si7 cheng3-tit8--e5.
138)	Li2 sou2 beng7-leng7 kan-cheng3 e5 oe7, si7 chiau3 kong-gi7,  Kek8-ki5 seng5-sit8.
139)	Goa2 e5 sim jiat8, chhin-chhiuN7 he2 sio-biat8 goa2;  In-ui7 goa2 e5 tui3-tek8 boe7-ki3-tit Li2 e5 oe7.
140)	Li2 e5 oe7 thoan3-lian7 kau3 chin cheng;  Sou2-i2 Li2 e5 lou5-pok8 chin i3-ai3.
141)	Goa2 pi-bi5, hou7 lang5 khoaN3-khin,  Chong2-si7 goa2 bo5 boe7-ki3-tit Li2 e5 ka3-si7.
142)	Li2 e5 kong-gi7 si7 eng2-oan2 e5 kong-gi7;  Li2 e5 lut8-hoat si7 chin-sit8.
143)	Goa2 tu2-tioh8 hoan7-lan7 iu-khou2;  Chong2-si7 Li2 e5 kai3-beng7 si7 goa2 sou2 hoaN-hi2--e5.
144)	Li2 kan-cheng3 e5 oe7 eng2-oan2 si7 kong-gi7;  Kiu5 Li2 hou7 goa2 ti3-hui7, goa2 chiu7 oe7 oah8.
145)	Ia5-ho5-hoa ah, goa2 choan-sim kiu5-kio3 Li2, kiu5 Li2 in3 goa2;  Goa2 beh kin2-sin7 siu2 Li2 e5 lut8-le7.
146)	Goa2 tui3 Li2 kiu5-kio3, kiu5 Li2 kiu3 goa2;  Goa2 chiu7 beh siu2 Li2 kan-cheng3 e5 oe7.
147)	Goa2 than3 thiN be7 kng kiu5-kio3 Li2;  Ti7 Li2 e5 oe7 goa2 u7 ng3-bang7.
148)	Mi5--si5, kiN iau2-be7 chhim, goa2 e5 bak8-chiu i2-keng nih-khui;  In-ui7 beh cheng7-cheng7 siuN7 Li2 e5 oe7.
149)	Kiu5 Li2 chiau3 Li2 e5 chu5-ai3, thiaN goa2 e5 siaN;  Ia5-ho5-hoa ah, kiu5 Li2 chiong Li2 e5 phoaN3-toan3, hou7 goa2 oa7 oah8.
150)	Koan3-lian7 kiaN5-phaiN2 e5 lang5 pek-oa2 lai5;  In li7-khui Li2 e5 lut8-hoat hng7-hng7.
151)	Ia5-ho5-hoa ah, Li2 si7 kun7-kun7;  Li2 e5 kai3-beng7 long2 si7 chin-sit8.
152)	Goa2 kang2-kiu3 Li2 kan-cheng3 e5 oe7, cha2-cha2 i2-keng chai,  Si7 Li2 lip8-tiaN7 kau3 eng2-oan2--e5.
153)	Kiu5 Li2 khoaN3-kou3 goa2 e5 khou2-lan7, lai5 khan-kiu3 goa;  In-ui7 goa2 bo5 boe7-ki3-tit Li2 e5 lut8-hoat.
154)	Kiu5 Li2 ka7 goa2 sin-oan, kiu3-siok8 goa2;  Chiau3 Li2 e5 oe7 hou7 goa2 oah8.
155)	Kiu3-un li7-khui phaiN2-lang5 hng7-hng7;  In-ui7 in bo5 chhe7 Li2 e5 lut8-le7.
156)	Ia5-ho5-hoa ah, Li2 e5 chu5-pi si7 toa7;  Kiu5 Li2 chiau3 Li2 e5 phoaN3-toan3 hou7 goa2 oah8.
157)	Khun2-pek goa2 e5, ti2-tek8 goa2 e5, chin-choe7,  Chong2-si7 goa2 bo5 phian-li7 Li2 kan-cheng3 e5 oe7.
158)	Goa2 khoaN3-kiN3 kan-ok e5 lang5, chiu7 chin iam3-ouN3;  In-ui7 in bo5 siu2 Li2 e5 oe7.
159)	Li2 khoaN3 goa2 chaiN2-iuN7 thiaN3-sioh Li2 e5 ka3-si7;  Ia5-ho5-hoa ah, kiu5 Li2 chiau3 Li2 e5 chu5-ai3 hou7 goa2 oah8.
160)	Li2 e5 oe7 e5 chong2-kun-thau5 si7 chin-sit8;  Li2 it-chhe3 kong-gi7 e5 phoaN3-toan3 si7 eng2-oan2 ti7-teh.
161)	Kui3-chok8 bo5 in-toaN khun2-pek goa2;  Chong2-si7 goa2 e5 sim kiaN-ui3 Li2 e5 oe7.
162)	Goa2 hoaN-hi2 Li2 e5 oe7,  Chhin-chhiuN7 lang5 tit-tioh8 choe7-choe7 thai5-iaN5 e5 mih8.
163)	Peh8-chhat8-oe7 si7 goa2 sou2 thong3-hun7, sou2 iam3-chian7--e5;  Li2 e5 lut8-hoat si7 goa2 sou2 thiaN3-sioh--e5.
164)	Goa2 in-ui7 Li2 kong-gi7 e5 phoaN3-toan3,  Tak8-jit8 chhit-pai2 o-lo2 Li2.
165)	ThiaN3-sioh Li2 e5 lut8-hoat e5 lang5 u7 toa7 peng5-an,  Bo5 chit8-hang7 oe7 tiN5-poaN3 in e5 kha.
166)	Ia5-ho5-hoa ah, goa2 u7 teh ng3-bang7 Li2 e5 kiu3-un,  U7 kiaN5 Li2 e5 kai3-beng7.
167)	Goa2 e5 sim u7 siu2 Li2 kan-cheng3 e5 oe7,  chiah e5 oe7, goa2 chin7-chai7 i3-ai3.
168)	Goa2 u7 siu2 Li2 e5 ka3-si7, kap Li2 kan-cheng3 e5 oe7;  In-ui7 goa2 it-chhe3 sou2 kiaN5--e5, long2 ti7 Li2 e5 bin7-cheng5.
169)	Ia5-ho5-hoa ah, goan7 goa2 kiu5-kio3 e5 siaN thau3-kau3 Li2 e5 bin7-cheng5;  Kiu5 Li2 chiau3 Li2 e5 oe7, siuN2-su3 goa2 ti3-hui7.
170)	Goan7 goa2 khun2-kiu5 e5 oe7 kau3 Li2 e5 bin7-cheng5;  Kiu5 Li2 chiau3 Li2 e5 oe7 khan-kiu3 goa2.
171)	Goan7 goa2 e5 chhui3-tun5 hoat-chhut o-lo2 e5 oe7,  In-ui7 Li2 chiong Li2 e5 lut8-le7 ka3-si7 goa2.
172)	Goan7 goa2 e5 chih8 chhiuN3-koa o-lo2 Li2 e5 oe7;  In-ui7 Li2 it-chhe3 e5 kai3-beng7 long2 si7 kong-gi7.
173)	Goan7 Li2 chhun-chhiu2 pang-chan7 goa2;  In-ui7 goa2 u7 keng2 Li2 e5 ka3-si7.
174)	Ia5-ho5-hoa ah, goa2 chhiat-chhiat him-bou7 Li2 e5 kiu3-un;  Li2 e5 lut8-hoat iah8 si7 goa2 sou2 hoaN-hi2--e5.
175)	Goan7 goa2 oah8--teh, goa2 e5 sin5-hun5 chiu7 beh o-lo2 Li2;  Goan7 Li2 e5 phoaN3-toan3 pang-chan7 goa2.
176)	Goa2 be5-lou7 chhin-chhiuN7 phah-m7-kiN3 e5 iuN5; kiu5 Li2 chhe7 Li2 e5 lou5-pok8;  In-ui7 goa2 bo5 boe7-ki3-tit Li2 e5 kai3-beng7.

[120]	ChiuN7 kia7-a2 e5 si.
1)	Goa2 ti7 gui5-kip-tiong kiu5-kio3 Ia5-ho5-hoa,  I chiu7 in3 goa2.
2)	Ia5-ho5-hoa ah, kiu5 Li2 kiu3 goa2 thoat-li7 peh8-chhat8 e5 chhui3-tun5,  Kap khui2-cha3 e5 chih8.
3)	Khui2-cha3 e5 chih8 ah, Chu2 beh hou7 li2 sim2-mih8 ah?  Beh eng7 sim2-mih8 ke-thiN hou7 li2 ah?
4)	Chiu7-si7 iong2-beng2 e5 lang5 e5 lai7-chiN3,  Kap lo5-theng5-chha5 e5 jiat8-thoaN3.
5)	Goa2 chin chham2 ah, kia3-kha ti7 Bi2-siat,  Khia7-khi2 ti7 Ki-tat8 hiah e5 pou3-piN5 e5 tiong-kan.
6)	Goa2 kap hiah e5 oan3-hun7 ho5-peng5 e5 lang5,  Ku2-ku2 saN-kap khia7-khi2.
7)	Goa2 ai3 ho5-peng5;  Chong2-si7 goa2 khui-chhui3, in chiu7 beh cheng-chian3.

[121]	ChiuN7 kia7-a2 e5 si.
1)	Goa2 beh kiah8-bak8 ng3 soaN;  Goa2 e5 pang-chan7 tui3 toh-loh8 lai5?
2)	Goa2 e5 pang-chan7 tui3 Ia5-ho5-hoa lai5;  I si7 chhong3-cho7 thiN toe7 e5.
3)	I bo5 beh hou7 li2 e5 kha io5-choah;  Po2-siu2 Li2-e5 tek-khak bo5 tuh-bin5.
4)	KhoaN3 ah, po2-siu2 I2-sek-liat8 e5, Ia7 bo5 tuh-bin5, ia7 bo5 khun3--khi3.
5)	Po2-siu2 li2--e5 si7 Ia5-ho5-hoa;  Ia5-ho5-hoa ti7 li2 e5 chiaN3-peng5 choe3 li2 e5 im3-ng2.
6)	Jit8--si5 thai3-iong5 bo5 siong li2,  Mi5--si5 geh8 iah8 boe7 hai7 li2.
7)	Ia5-ho5-hoa beh po2-siu2 li2, bian2 siu7 it-chhe3 e5 chai-hai7;  I beh po2-siu2 li2 e5 siN3-mia7.
8)	Li2 chhut, li2 jip8, Ia5-ho5-hoa beh po2-siu2 li2,  Tui3 chit-si5 tit8-kau3 eng2-oan2.

[122]	ChiuN7 kia7-a2 e5 si; Tai7-pit8 sou2 choe3-e5.
1)	Lang5 tui3 goa2 kong2, Lan2 lai5 khi3 Ia5-ho5-hoa e5 chhu3,  Goa2 chiu7 hoaN-hi2.
2)	Ia5-lou7-sat-leng2 ah,  Goan2 e5 kha khia7 ti7 li2 e5 mng5-lai7.
3)	Ia5-lou7-sat-leng2 siu7 khi2-cho7,  Chhin-chhiuN7 lian5-lok8 cheng2-choe5 e5 siaN5.
4)	Chiah e5 chi-phai3, chiu7-si7 Ia5-ho5-hoa e5 chi-phai3,  Chiau3 I2-sek-liat8 tiaN7-tioh8 e5 le7,  ChiuN7-khi3 hia beh o-lo2 Ia5-ho5-hoa e5 mia5.
5)	In-ui7 ti7-hia siat-lip8 sim2-phoaN3 e5 po2-cho7,  Chiu7-si7 Tai7-pit8 ke e5 po2-cho7.
6)	Tioh8 thoe3 Ia5-lou7-sat-leng2 kiu5 peng5-an;  KiN3-na7 thiaN3 li2 e5 lang5 tek-khak an-lok8.
7)	Goan7 Li2 siaN5-lai7 peng5-an,  Goan7 Li2 e5 kiong-lai7 an-lok8.
8)	In-ui7 goa2 e5 hiaN-ti7 kap tang5-phoaN7 e5 ian5-kou3,  Goa2 beh kong2, Goan7 peng5-an ti7 li2 e5 lai7-bin7.
9)	In-ui7 Ia5-ho5-hoa lan2 e5 Siong7-te3 e5 chhu3 e5 ian5-kou3,  Goa2 beh thoe3 li2 kiu5 hok-khi3.

[123]	ChiuN7 kia7-a2 e5 si.
1)	Che7 ti7 thiN-teng2 e5 Chu2 ah,  Goa2 kiah8-bak8 ng3 Li2.
2)	KhoaN3 ah, choe3 lou5-pok8--e5 e5 bak8-chiu, chaiN2-iuN7 ng3 chu2-lang5 e5 chhiu2,  Choe3 lu2-pi7--e5 e5 bak8-chiu, chaiN2-iuN7 ng3 chu2-bu2 e5 chhiu2,  Goan2 e5 bak8-chiu iah8 chiau3 an2-ni ng3 Ia5-ho5-hoa goan2 e5 Siong7-te3;  Tit8-tit8 kau3 I lin5-bin2 goan2.
3)	Ia5-ho5-hoa ah, kho2-lin5 goan2, kho2-lin5 goan2;  In-ui7 goan2 hou7 lang5 khoaN3-khin, i2-keng kau3-kek8.
4)	Goan2 e5 sim hou7 hiah e5 la5-eng5 e5 lang5 leng2-chhio3,  Hou7 kiau-ngou7 e5 lang5 khoaN3-khin,  I2-keng kau3-kek8.

[124]	ChiuN7 kia7-a2 e5 si; Tai7-pit8 sou2 choe3.
1)	I2-sek-liat8 taN tioh8 kong2,  Na7 m7-si7 Ia5-ho5-hoa chan7 goan2,
2)	Na7 m7-si7 Ia5-ho5-hoa chan7 goan2,  Ti7 lang5 khi2-lai5 kong-kek goan2,
3)	Ti7 in tui3 goan2 hoat siu7-khi3 e5 si5,  Chiu7 chiong goan2 oah8-oah8 thun--loh8-khi3;
4)	Hit-si5 chiah e5 chui2 tek-khak poaN5-ke3 goan2,  Ho5-chui2 tek-khak im-bat8 goan2.
5)	Hiong-kong5 e5 chui2 tek-khak im-bat8 goan2.
6)	Goan7 Ia5-ho5-hoa siu7 o-lo2,  In-ui7 I bo5 chiong goan2 choe3 chiah8-mih8, kau hou7 in pou7-chiah8.
7)	Goan2 e5 siN3-mia7 chhin-chhiuN7 chiau2-a2, thoat-li7 liah8-chiau2--e5 e5 lo5-bang7;  Lo5-bang7 phoa3-lih8, goan2 chiu7 thoat-li7.
8)	Goan2 tit-tioh8 pang-chan7, si7 kho3 Ia5-ho5-hoa e5 mia5,  I si7 chhong3-cho7 thiN-toe7--e5.

[125]	ChiuN7 kia7-a2 e5 si.
1)	Oa2-kho3 Ia5-ho5-hoa e5 lang5  Chhin-chhiuN7 eng2-eng2 khia7-chai7, boe7 io5-choah e5 Sek-an soaN.
2)	Cheng3-soaN pau-ui5 Ia5-lou7-sat-leng2,  Ia5-ho5-hoa iah8 an2-ni pau-ui5 I e5 peh-siN3;  Tui3 chit-tiap8 kau3 eng2-oan2.
3)	Choe7-ok e5 koan5-peng3 boe7 tiaN7-tiaN7 ti7 gi7-lang5 e5 hun7-giah8;  Bian2-tit gi7-lang5 chhun chhiu2 choe3-phaiN2.
4)	Ia5-ho5-hoa ah, kiu5 Li2 ho2 khoan2-thai7 hiah e5 choe3 ho2--e5,  I2-kip8 sim cheng3-tit8 e5 lang5.
5)	Lun7-kau3 hiah e5 oai-chhoah8, kiaN5 i oan-khiau e5 lou7 e5 lang5,  Ia5-ho5-hoa tek-khak hou7 in kap choe3-phaiN2 e5 lang5 tang5-teng2.  Goan7 peng5-an kui ti7 I2-sek-liat8.

[126]	ChiuN7 kia7-a2 e5 si.
1)	Ia5-ho5-hoa chhoa7 hiah e5 siu7-liah8 e5 lang5 to3-tng2 lai5 Sek-an;  Hit-si5 lan2 chhin-chhiuN7 bin5-bang7.
2)	Hit-si5 lan2 e5 chhui3 hah-hah-chhio3,  Lan2 e5 chih8 chhut toa7 hoaN-hi2 e5 siaN;  Goa7-pang-tiong chiu7 u7 lang5 kong2,  Ia5-ho5-hoa ui7 in kiaN5 toa7-su7.
3)	Ia5-ho5-hoa u7 ui7 lan2 kiaN5 toa7-su7,  Lan2 chiu7 hoaN-hi2.
4)	Ia5-ho5-hoa ah, kiu5 Li2 hou7 goan2 siu7-liah8 e5 lang5 to3-tng2,  Chhin-chhiuN7 lam5-hng e5 khoe-chui2 koh lau5.
5)	Lau5 bak8-sai2 ia7 cheng2-chi2--e5,  Beh chhut hoaN-hi2 e5 siaN siu-koah.
6)	Hit e5 lau5 bak8-sai2 toa3 cheng2-chi2 chhut-khi3--e5,  Tek-khak beh toa3 i e5 tiu7-pe2 hoaN-hoaN hi2-hi2 to3--lai5.

[127]	ChiuN7 kia7-a2 e5 si; Sou2-lo5-bun5 sou2 choe3-e5.
1)	Chhu3-theh8 na7 m7-si7 Ia5-ho5-hoa khi2-cho7,  Khi2-cho7 i e5 lang5 chiu7 khang-khang tioh8-boa5;  SiaN5-ti5 na7 m7-si7 Ia5-ho5-hoa kou3-siu2,  Chiu7 kou3-siu2 e5 lang5 khang-khang keng2-seng2.
2)	Lin2 cha2-cha2 khi2, oaN3-oaN3 khun3,  Chiah8 lo5-lok8 sou2 tit-tioh8 e5 png7, iah8 si7 khang-khang;  Ia5-ho5-hoa sou2 thiaN3 e5 lang5, I beh hou7 i ho2-khun3.
3)	KhoaN3 ah, kiaN2-ji5 si7 Ia5-ho5-hoa sou2 siuN2-su3 e5 san2-giap8;  Hoai5-in7 e5 thai, si7 I sou2 hou7 i e5 po3-siuN2.
4)	Siau3-lian5 e5 si5 sou2-siN e5 kiaN2,  Chhin-chhiuN7 iong2-su7 chhiu2-tiong e5 chiN3.
5)	I e5 chiN3-te7 chhiong-moa2 e5 lang5 u7 hok-khi3;  In ti7 siaN5-mng5-khau2 kap tui3-tek8 kong2-oe7,  Tek-khak put-ti3 kian3-siau3.

[128]	ChiuN7 kia7-a2 e5 si.
1)	KiN3-na7 keng3-ui3 Ia5-ho5-hoa, kiaN5 ti7 I e5 lou7--e5, Hit-ho7 lang5 u7 hok-khi3.
2)	Li2 beh chiah8 li2 e5 chhiu2 tioh8-boa5 sou2 tit-tioh8--e5,  Li2 beh hiong2-hok, su7-su7 heng-thong.
3)	Li2 e5 bou2 ti7 li2 e5 chhu3 e5 pang5-lai7, chhin-chhiuN7 kiat choe7-choe7 ke2-chi2 e5 phu5-to5-chhiu7;  Li2 e5 kiaN2-ji5 ui5-lui5 li2 e5 toh, chhin-chhiuN7 kaN-na2-chai.
4)	KhoaN3 ah, keng3-ui3 Ia5-ho5-hoa e5 lang5,  Tek-khak beh an2-ni tit-tioh8 hok-khi3.
5)	Ia5-ho5-hoa beh tui3 Sek-an su3-hok li2;  Li2 it-seng beh khoaN3-kiN3 Ia5-lou7-sat-leng2 e5 hok-khi3.
6)	Li2 beh khoaN3-kiN3 li2 e5 kiaN2 e5 kiaN2.  Goan7 peng5-an kui ti7 I2-sek-liat8.

[129]	ChiuN7 kia7-a2 e5 si.
1)	I2-sek-liat8 tioh8 kong2, Tui3 goa2 soe3-han3 e5 si5,  In tauh8-tauh8 khou2-chhou2 goa2.
2)	Tui3 goa2 soe3-han3 e5 si5 in tauh8-tauh8 khou2-chhou2 goa2;  Chong2-si7 in be7-bat khah-iaN5 goa2.
3)	HoaN7-loe5 e5 lang5 loe5 goa2 e5 ka-chiah-phiaN,  Loe5 e5 kau-hun5 thoa chin-tng5.
4)	Ia5-ho5-hoa si7 kong-gi7--e5;  I u7 cham7-tng7 phaiN2-lang5 e5 soh.
5)	KiN3-na7 oan3-hun7 Sek-an--e5, Goan7 in tu2-tioh8 kian3-siau3 the3-au7.
6)	Goan7 in chhin-chhiuN7 chhu3-teng2 e5 chhau2,  Be7 toa7-chang5 chiu7 kou-ta5;
7)	Koah-e5 koah bo5 moa2-pe2,  Ha5-e5 ha5 bo5 kui-lam2.
8)	Ke3-lou7 e5 lang5 iah8 bo5 kong2,  Goan7 Ia5-ho5-hoa su3 lin2 hok-khi3;  Goan2 hong7 Ia5-ho5-hoa e5 mia5, ka7 lin2 chiok-hok.

[130]	ChiuN7 kia7-a2 e5 si.
1)	Ia5-ho5-hoa ah, goa2 tui3 chhim-ian kiu5-kio3 Li2,
2)	Chu2 ah, kiu5 Li2 thiaN goa2 e5 siaN;  Goan7 Li2 aN3 hi7-khang thiaN goa2 khun2-kiu5 e5 siaN.
3)	Chu2 Ia5-ho5-hoa ah, Li2 na7 kiu3-kham3 choe7-ok,  Chi7-chui7 khia7-oe7-tiau5?
4)	Chong2-si7 Li2 u7 sia3-bian2 e5 un,  Beh hou7 lang5 keng3-ui3 Li2.
5)	Goa2 theng3-hau7 Ia5-ho5-hoa, goa2 e5 sim-sin5 teh theng3-hau7;  Ti7 I e5 oe7 goa2 u7 ng3-bang7.
6)	Goa2 e5 sim-sin5 theng3-hau7 Chu2,  Pi2 chiu2-kiN e5 lang5 theng3-hau7 thiN-kng khah-chhiat,  Pi2 chiu2-kiN e5 lang5 theng3-hau7 thiN-kng khah-chhiat.
7)	I2-sek-liat8 ah, li2 tioh8 ng3-bang7 Ia5-ho5-hoa;  In-ui7 ti7 Ia5-ho5-hoa u7 chu5-ai3,  Ti7 I u7 hong-seng7 e5 kiu3-siok8.
8)	I tek-khak kiu3-siok8 I2-sek-liat8,  Thoat-li7 i it-chhe3 e5 choe7-ok.

[131]	ChiuN7 kia7-a2 e5 si; Tai7-pit8 choe3 e5.
1)	Ia5-ho5-hoa ah, goa2 sim bo5 kiau-ngou7, goa2 e5 bak8-thau5 bo5 koaiN5;  Toa7-hang7 e5 su7, kap ki5-biau7 siuN7-boe7-chhut e5,  Goa2 m7-kaN2 kiaN5.
2)	Goa2 chin-chiaN3 hou7 goa2 e5 sim peng5-un2 an-cheng7;  Chhin-chhiuN7 tng7-lin e5 gin2-na2, oa2 ti7 i e5 lau7-bu2,  goa2 e5 sim ti7 goa2 e5 lai7-bin7 chhin-chhiuN7 tng7-lin e5 gin2-na2.
3)	I2-sek-liat8 ah, li2 tioh8 ng3-bang7 Ia5-ho5-hoa,  Tui3 chit-si5 kau3 eng2-oan2.

[132]	ChiuN7 kia7-a2 e5 si.
1)	Ia5-ho5-hoa ah, Tai7-pit8 sou2 siu7 it-chhe3 e5 khou2-lan7,  Kiu5 Li2 ki3-liam7 i;
2)	I chaiN2-iuN7 tui3 Ia5-ho5-hoa chiu3-choa7,  tui3 Nga2-kok e5 toa7 Koan5-leng5--e5 he7-goan7;
3)	Kong2, Goa2 tek-khak bo5 jip8 goa2 e5 ke e5 pou3-piN5,  Ia7 bo5 chiuN7 goa2 e5 bin5-chhng5;
4)	Goa2 bo5 iong5-un2 goa2 e5 bak8-chiu khun3--khi3,  Ia7 bo5 iong5-un2 goa2 e5 bak8-chiu-phe5 hap8-oa2;
5)	Theng3-hau7 goa2 ui7-tioh8 Ia5-ho5-hoa chhe7-tioh8 sou2-chai7,  Ui7 Nga2-kok e5 toa7 Koan5-leng5--e5 chhe7-tioh8 khia7-khi2 e5 sou2-chai7.
6)	KhoaN3 ah, goan2 thiaN-kiN3 iok-kui7 ti7 I2-hoat-tha;  Goan2 ti7 chhiu7-na5 e5 chhan5 tu2-tioh8 i.
7)	Goan2 beh jip8 I khia7-khi2 e5 sou2-chai7;  Goan2 beh pai3 ti7 I e5 kha-tah8-i2 cheng5.
8)	Ia5-ho5-hoa ah, kiu5 Li2 khi2-lai5;  Li2 kap Li2 e5 khui3-lat8 e5 iok-kui7 saN-kap jip8 Li2 hioh-khun3 e5 sou2-chai7.
9)	Goan7 Li2 e5 che3-si chheng7 kong-gi7 choe3 saN;  Goan7 Li2 seng3 e5 peh-siN3 chhut hoaN-hi2 e5 siaN.
10)	Kiu5 Li2 in-ui7 Li2 e5 lou5-pok8 Tai7-pit8 e5 ian5-kou3,  Boh8-tit khi3-sak Li2 e5 siu7-boah-iu5--e5.
11)	Ia5-ho5-hoa eng7 seng5-sit8 tui3 Tai7-pit8 chiu3-choa7,  Tek-khak bo5 hoan2-hok,  Kong2, Goa2 beh hou7 li2 sou2-siN-e5 che7 ti7 li2 e5 po2-cho7.
12)	Li2 e5 kiaN2 na7 siu2 Goa2 e5 iok,  Kap Goa2 sou2 beh ka3-si7 in e5 hoat-tou7,  In e5 kiaN2-sun beh eng2-oan2 che7 ti7 li2 e5 po2-cho7.
13)	In-ui7 Ia5-ho5-hoa u7 keng2 Sek-an,  Ai3 eng7 i choe3 pun2-sin khia7-khi2 e5 sou2-chai7;
14)	Kong2, Che si7 Goa2 eng2-oan2 hioh-khun3 e5 sou2-chai7;  Goa2 beh tiam3 ti7-chia,  In-ui7 si7 Goa2 sou2 i3-ai3 e5.
15)	Goa2 beh hou7 i e5 bi2-niu5 hong-seng7,  Goa2 beh eng7 chiah8-mih8 hou7 i e5 song3-hiong-lang5 kau3-giah8.
16)	Goa2 beh hou7 i e5 che3-si chheng7 kiu3-un choe3 saN;  I seng3 e5 peh-siN3 beh chhut toa7 hoaN-hi2 e5 siaN.
17)	Goa2 beh hou7 Tai7-pit8 e5 kak ti7-hia hoat-siN;  Goa2 ui7-tioh8 Goa2 e5 siu7-boah-iu5--e5 pi7-pan7 kng-teng.
18)	Goa2 beh hou7 i e5 tui3-tek8 chheng7 kian3-siau3 choe3 saN;  Chong2-si7 i e5 bian2-liu5 beh ti7 i e5 thau5-khak-teng2 hoat-chhut kng.

[133]	ChiuN7 kia7-a2 e5 si; Tai7-pit8 sou2 choe3.
1)	KhoaN3 ah, hiaN-ti7 ho5-ho2 saN-kap khia7-khi2,  Si7 ho5-teng2 e5 ho2, ho5-teng2 e5 an-lok8!
2)	Che thang pi2-pheng7 hit e5 kui3-khi3 e5 iu5 thin5 ti7 thau5-khak-teng2,  Lau5 kau3 chhui3-chhiu,  Chiu7-si7 A-lun5 e5 chhui3-chhiu,  Koh lau5 kau3 i e5 saN-a2-ku.
3)	Ia7 thang pi2-pheng7 Hek-bun5 e5 lou7-chui2,  Loh8 ti7 Sek-an chiah e5 soaN;  In-ui7 ti7-hia Ia5-ho5-hoa u7 tiaN7-tioh8 su3-hok,  Chiu7-si7 eng2-oan2 e5 oah8-mia7.

[134]	ChiuN7 kia7-a2 e5 si.
1)	KhoaN3 ah, Ia5-ho5-hoa chiah e5 lou5-pok8, mi5-kan tiam3 Ia5-ho5-hoa chhu3-lai7 e5,  Lin2 long2 tioh8 o-lo2 Ia5-ho5-hoa.
2)	Lin2 tioh8 ng3 seng3-sou2 kiah8-khi2 lin2 e5 chhiu2,  O-lo2 Ia5-ho5-hoa.
3)	Goan7 chhong3-cho7 thiN toe7 e5 Ia5-ho5-hoa,  Tui3 Sek-an su3 hok-khi3 hou7 li2.

[135]	Lin2 tioh8 o-lo2 Ia5-ho5-hoa.  Lin2 tioh8 o-lo2 Ia5-ho5-hoa e5 mia5;  Ia5-ho5-hoa chiah e5 lou5-pok8, tiam3 ti7 Ia5-ho5-hoa e5 chhu3,
2)	Tiam3 ti7 lan2 e5 Siong7-te3 e5 chhu3 e5 iN7-lai7 e5,  Lin2 tioh8 o-lo2 I.
3)	Lin2 tioh8 o-lo2 Ia5-ho5-hoa, in-ui7 Ia5-ho5-hoa si7 ho2;  Tioh8 chhiuN3-koa o-lo2 I e5 mia5, in-ui7 che si7 chin biau7.
4)	In-ui7 Ia5-ho5-hoa keng2 Nga2-kok kui I ka-ki7,  Keng2 I2-sek-liat8 choe3 ka-ki7 tek8-piat8 e5 peh-siN3.
5)	Goa2 chai Ia5-ho5-hoa choe3 toa7,  Ia7 chai lan2 e5 Chu2 poaN5-ke3 long2-chong2 e5 sin5-beng5.
6)	Ia5-ho5-hoa ti7 thiN-teng2, ti7 toe7-chiuN7, ti7 hai2-tiong, ti7 it-chhe3 e5 chhim-ian,  Long2 chhut-chai7 I e5 i3-su3 lai5 kiaN5.
7)	I hou7 hun5-bu7 tui3 toe7-kek8 chheng3-khi2;  Ui7-tioh8 hou7 chhong3-cho7 sih-na3,  Tui3 I e5 khou3-pang5 tiong toa3 hong chhut-lai5.
8)	I chiong Ai-kip8 lang5 kap cheng-siN thau5-chiuN7-e5,  Long2 ka7 in phah-si2.
9)	Ai-kip8 ah, I kiaN5 sin5-jiah ki5-su7 ti7 li2 e5 tiong-kan,  Ti7 Hoat-lo2 kap i e5 cheng3 jin5-sin5.
10)	I phah-iaN5 choe7-choe7 pang-kok,  Koh thai5-si2 toa7 koan5-leng5 e5 ong5;
11)	Chiu7-si7 A-mou5-li7 ong5 Se-hong5,  Kap Pa-san ong5 Gok8,  I2-kip8 Ka-lam5 tak8-kok.
12)	Chiong in e5 toe7 choe3 giap8,  Chiu7-si7 hou7 I e5 peh-siN3 I2-sek-liat8 choe3 giap8.
13)	Ia5-ho5-hoa ah, Li2 e5 mia5 lau5 kau3 eng2-oan2;  Ia5-ho5-hoa ah, Li2 thang ki3-liam7 e5 mia5 lau5 kau3 ban7-tai7.
14)	In-ui7 Ia5-ho5-hoa beh ka7 I e5 peh-siN3 sin-oan;  Ui7-tioh8 I chiah e5 lou5-pok8 he5-sim tng2-i3.
15)	Goa7-pang e5 ngou2-siong7 si7 gun5--e5 kim--e5,  Si7 lang5 e5 chhiu2 sou2 cho7--e5.
16)	In u7 chhui3, ia7 boe7 kong2-oe7;  U7 bak8-chiu, ia7 boe7 khoaN3;
17)	In u7 hi7-khang, ia7 boe7 thiaN;  Chhui3-lai7 ia7 bo5 chhoan2-khui3.
18)	Cho7-in--e5 kho3-in--e5,  Long2 beh chhin-chhiuN7 in.
19)	I2-sek-liat8-ke ah, lin2 tioh8 o-lo2 Ia5-ho5-hoa;  A-lun5 e5 ke ah, lin2 tioh8 o-lo2 Ia5-ho5-hoa;
20)	Li7-bi7 e5 ke ah, lin2 tioh8 o-lo2 Ia5-ho5-hoa;  Keng3-ui3 Ia5-ho5-hoa e5 lang5 ah, lin2 tioh8 o-lo2 Ia5-ho5-hoa.
21)	Ia5-ho5-hoa khia7-khi2 ti7 Ia5-lou7-sat-leng2;  Goan7 I tui3 Sek-an tit-tioh8 o-lo2.  Lin2 tioh8 o-lo2 Ia5-ho5-hoa.

[136]	Lin2 tioh8 kam2-sia7 Ia5-ho5-hoa, in-ui7 I si7 ho2;  In-ui7 I e5 chu5-ai3 eng2-oan2 ti7-teh.
2)	Lin2 tioh8 kam2-sia7 chiah e5 siong7-te3 e5 Siong7-te3;  In-ui7 I e5 chu5-ai3 eng2-oan2 ti7-teh.
3)	Lin2 tioh8 kam2-sia7 ban7-chu2 e5 Chu2;  In-ui7 I e5 chu5-ai3 eng2-oan2 ti7-teh.
4)	Kam2-sia7 hit e5 ka-ki7 kiaN5 toa7 ki5-su7 e5;  In-ui7 I e5 chu5-ai3 eng2-oan2 ti7-teh.
5)	Kam2-sia7 hit e5 eng7 ti3-hui7 chhong3-cho7 thiN e5;  In-ui7 I e5 chu5-ai3 eng2-oan2 ti7-teh.
6)	Kam2-sia7 hit e5 phou toe7 ti7 chui2 e5 teng2-bin7 e5;  In-ui7 I e5 chu5-ai3 eng2-oan2 ti7-teh.
7)	Kam2-sia7 hit e5 chhong3-cho7 toa7 e5 kng-the2 e5;  In-ui7 I e5 chu5-ai3 eng2-oan2 ti7-teh.
8)	Chiu7-si7 jit8-thau5 lai5 koan2 jit8--si5;  In-ui7 I e5 chu5-ai3 eng2-oan2 ti7-teh;
9)	Geh8 kap chhiN koan2 mi5--si5;  In-ui7 I e5 chu5-ai3 eng2-oan2 ti7-teh.
10)	Kam2-sia7 hit e5 phah-si2 Ai-kip8 lang5 e5 toa7-kiaN2 e5;  In-ui7 I e5 chu5-ai3 eng2-oan2 ti7-teh.
11)	Chhoa7 I2-sek-liat8 lang5 tui3 in tiong-kan chhut-lai5 e5;  In-ui7 I e5 chu5-ai3 eng2-oan2 ti7-teh.
12)	Eng7 toa7 koan5-leng5 e5 chhiu2 kap chhun-chhut-lai5 e5 chhiu2-kut;  In-ui7 I e5 chu5-ai3 eng2-oan2 ti7-teh.
13)	Kam2-sia7 hit e5 pun-khui Ang5-hai2 e5;  In-ui7 I e5 chu5-ai3 eng2-oan2 ti7-teh.
14)	Ia7 chhoa7 I2-sek-liat8 tui3 hit e5 tiong-kan keng-ke3 e5;  In-ui7 I e5 chu5-ai3 eng2-oan2 ti7-teh.
15)	Chiong Hoat-lo2 kap i e5 kun-peng hiat ti7 Ang5-hai2 e5;  In-ui7 I e5 chu5-ai3 eng2-oan2 ti7-teh.
16)	Kam2-sia7 hit e5 chhoa7 I e5 peh-siN3 kiaN5 ti7 khong3-ia2 e5;  In-ui7 I e5 chu5-ai3 eng2-oan2 ti7-teh.
17)	Kam2-sia7 hit e5 phah-si2 toa7 kun-ong5 e5;  In-ui7 I e5 chu5-ai3 eng2-oan2 ti7-teh.
18)	Thai5-si2 u7 mia5-siaN e5 ong5 e5;  In-ui7 I e5 chu5-ai3 eng2-oan2 ti7-teh.
19)	Thai5-si2 A-mou5-li7 ong5 Se-hong5;  In-ui7 I e5 chu5-ai3 eng2-oan2 ti7-teh.
20)	Koh thai5-si2 Pa-san ong5 Gok8;  In-ui7 I e5 chu5-ai3 eng2-oan2 ti7-teh.
21)	Chiong in e5 toe7 siuN2-su3 choe3 giap8;  In-ui7 I e5 chu5-ai3 eng2-oan2 ti7-teh.
22)	Chiu7-si7 siuN2-su3 I e5 lou5-pok8 I2-sek-liat8 choe3 giap8;  In-ui7 I e5 chu5-ai3 eng2-oan2 ti7-teh.
23)	I siau3-liam7 lan2 ti7 pi-bi5 e5 ui7;  In-ui7 I e5 chu5-ai3 eng2-oan2 ti7-teh.
24)	Chin2-kiu3 lan2 thoat-li7 lan2 e5 tui3-tek8;  In-ui7 I e5 chu5-ai3 eng2-oan2 ti7-teh.
25)	I siuN2-su3 bi2-niu5 hou7 kiN3 u7 hiat-khi3 e5;  In-ui7 I e5 chu5-ai3 eng2-oan2 ti7-teh.
26)	Lin2 tioh8 kam2-sia7 thiN-teng2 e5 Siong7-te3;  In-ui7 I e5 chu5-ai3 eng2-oan2 ti7-teh.

[137]	Goan2 bat che7 ti7 Pa-pi2-lun5 e5 ho5-piN,  Chit8-e7 siuN7-tioh8 Sek-an, bak8-sai2 chiu7 lau5.
2)	Goan2 chiong goan2 e5 khim5  Tiau3 ti7 hit-ui7 e5 liu2-chhiu7.
3)	In-ui7 ti7-hia liah8-goan2--e5, ai3 goan2 chhiuN3-koa,  ChhiuN2-goan2--e5 ai3 goan2 khoai3-lok8,  Kong2, Lin2 tioh8 ka7 goan2 chhiuN3 chit8 siu2 Sek-an e5 koa.
4)	Goan2 ti7 goa7-pang  Thai2-tho2 oe7 chhiuN3 Ia5-ho5-hoa e5 koa?
5)	Ia5-lou7-sat-leng2 ah, goa2 na7 boe7-ki3-tit li2,  Goan7 goa2 e5 chiaN3-chhiu2 sit-loh8 i e5 pun2-su7.
6)	Goa2 na7 boe7-ki3-tit li2,  Na7 bo5 khoaN3 Ia5-lou7-sat-leng2 khah ke3-thau5 ti7 goa2 sou2 te7-it hoaN-hi2 e5,  Goan7 goa2 e5 chih8 liam5 ti7 goa2 e5 chiuN7-kiuN.
7)	Ia5-lou7-sat-leng2 tu2-tioh8 hoan7-lan7 e5 si5,  I2-tong lang5 kong2, Thiah-hui2 i, thiah-hui2 i,  Tit8-tit8 thiah kau3 toe7-ki;  Ia5-ho5-hoa ah, kiu5 Li2 ki3-tit hit-jit8.
8)	Teh-beh siu7 biat8 e5 Pa-pi2-lun5 siaN5 ah,  Po3-eng3 li2 chhin-chhiuN7 li2 khoan2-thai7 goan2 e5,  Hit-ho7 lang5 u7 hok-khi3.
9)	Liah8 li2 e5 eN-a2, siak ti7 chioh8-poaN5 e5,  Hit-ho7 lang5 u7 hok-khi3.

[138]	Tai7-pit8 e5 si.
1)	Goa2 beh choan-sim kam2-sia7 Li2,  Ti7 chiah e5 siong7-te3 e5 bin7-cheng5 beh chhiuN3-koa o-lo2 Li2.
2)	Goa2 beh ng3 Li2 e5 seng3-tian7 kui7-pai3,  In-ui7 Li2 e5 chu5-ai3 kap seng5-sit8, o-lo2 Li2 e5 mia5;  In-ui7 Li2 hou7 Li2 e5 oe7 choe3 toa7, iaN5-ke3 Li2 sou2 u7 e5 mia5.
3)	Goa2 kiu5-kio3 e5 jit8 Li2 chiu7 in3 goa2,  Kou2-bu2 goa2, hou7 goa2 e5 sim u7 khui3-lat8.
4)	Ia5-ho5-hoa ah, se3-chiuN7 e5 kun-ong5 long2 beh kam2-sia7 Li2,  In-ui7 in u7 thiaN-kiN3 Li2 e5 chhui3 sou2 kong2 e5 oe7.
5)	In beh chhiuN3-koa o-lo2 Ia5-ho5-hoa e5 kiaN5-choe3,  In-ui7 Ia5-ho5-hoa e5 eng5-kng chin-toa7.
6)	Ia5-ho5-hoa sui-jian5 chin koaiN5, iau2-ku2 khoaN3-kou3 pi-bi5 e5 lang5;  Chong2-si7 I tui3 hng7-hng7 khoaN3-chhut kiau-ngou7 e5 lang5.
7)	Goa2 sui-jian5 kiaN5 ti7 hoan7-lan7-tiong, Li2 beh hou7 goa2 oah8;  Goa2 e5 tui3-tek8 siu7-khi3, Li2 beh chhun-chhiu2 lai5 ti2-tng i,  Li2 e5 chiaN3-chhiu2 iah8 beh kiu3 goa2.
8)	Koan-he7 goa2 e5 su7, Ia5-ho5-hoa beh chiaN5--i;  Ia5-ho5-hoa ah, Li2 e5 chu5-ai3 eng2-oan2 ti7-teh;  Kiu5 Li2 boh8-tit pang3-sak Li2 e5 chhiu2 sou2 cho7--e5.

[139]	Tai7-pit8 e5 si, kau hou7 Gak8-koaN.
1)	Ia5-ho5-hoa ah, Li2 i2-keng kam3-chhat goa2, bat goa2.
2)	Goa2 che7--loh8-khi3, goa2 peh--khi2-lai5, Li2 long2 chai;  Li2 tui3 hng7-hng7 chai goa2 e5 liam7-thau5.
3)	Goa2 kiaN5-lou7, goa2 to2 ti7 bin5-chhng5, Li2 long2 siong5-se3 chai;  Goa2 it-chhe3 sou2-kiaN5--e5, Li2 ia7 chhim-chai.
4)	Ia5-ho5-hoa ah, goa2 e5 chhui3 sou2 kong2 e5 oe7,  Li2 bo5 chit8-ku3 m7-chai.
5)	Li2 ti7 goa2 e5 cheng5-au7 ui5 goa2,  HoaN7-chhiu2 ti7 goa2 e5 teng2-bin7.
6)	Chit khoan2 e5 chai-bat ki5-biau7, goa2 boe7-oe7 chhek-tok8;  Chin-koaiN5, goa2 boe7-oe7 kau3.
7)	Goa2 beh khi3 toh-loh8, siam2-pi7 Li2 e5 sin5?  Goa2 beh chau2-khi3 toh-loh8, siam2-pi7 Li2 e5 bin7?
8)	Goa2 na7 chiuN7 thiN, Li2 ti7-hia;  Goa2 na7 khun3 ti7 im-kan, Li2 iah8 ti7-hia.
9)	Goa2 na7 thi2-khui chheng-cha2 e5 sit8,  Pe kau3 hai2 e5 kek8-thau5 lai5 khia7-khi2;
10)	Chiu7 na7 ti7-hia, Li2 e5 chhiu2 iah8 beh in2-chhoa7 goa2,  Li2 e5 chiaN3-chhiu2 iah8 beh khan goa2.
11)	Goa2 na7 kong2, OU-am3 beh jia-kham3 goa2,  Koh si3-ui5 e5 kng beh piN3-choe3 am3-mi5;
12)	Chiu7 ou-am3 iah8 boe7-oe7 jia-kham3 goa2, hou7 Li2 bo5 khoaN3-kiN3;  OU-am3 mi5 chhin-chhiuN7 jit8--si5 hoat-kng.  OU-am3 kap kng-beng5, chai7 Li2 khoaN3 long2 si7 chit8-iuN7.
13)	In-ui7 goa2 e5 chong7-hu2, si7 Li2 sou2 chhong3-cho7--e5;  Goa2 ti7 lau7-bu2 e5 pak-tou2-lai7, Li2 u7 pi3-iu7 goa2.
14)	Goa2 beh kam2-sia7 Li2, in-ui7 goa2 siu7-cho7 ki5-biau7 thang kiaN;  Li2 e5 sou2-choe3 ki5-biau7;  Che si7 goa2 e5 sim chhim chai--e5.
15)	Goa2 ti7 am3-tiong siu7-cho7,  Ti7 toe7 e5 chin-toe2 siu7 lian5-lok8,  Hit-si5 goa2 e5 heng5-the2 bo5 un2-moa5 ti7 Li2.
16)	Goa2 be7 chiaN5-heng5 e5 the2-chit,  Li2 e5 bak8-chiu i2-keng khoaN3-kiN3,  Sou2 tiaN7-tioh8 e5 jit8, iau2-be7 u7 chit8-jit8,  Long2 ki3 ti7 Li2 e5 chheh.
17)	Siong7-te3 ah, Li2 e5 i3-su3 tui3 ti7 goa2, kau3 chiah po2-poe3!  Hit e5 siau3-giah8, kau3 chiah choe7!
18)	Goa2 na7 beh sng3--i, pi2 hai2-soa khah-choe7;  Goa2 khun3 cheng-sin5 e5 si5, iu5-goan5 kap Li2 saN-kap ti7-teh.
19)	Siong7-te3 ah, Li2 tek-khak beh chau5-biat8 phaiN2-lang5;  Sou2-i2 lin2 chiah e5 ai3 hou7 lang5 lau5-huih--e5, tioh8 li7-khui goa2 khi3.
20)	In-ui7 in kong2 phaiN2-oe7, tu2-tak Li2;  Li2 e5 tui3-tek8 iah8 lam7-sam2 chheng Li2 e5 mia5.
21)	Ia5-ho5-hoa ah, oan3-hun7 Li2--e5, goa2 kiam2 bo5 oan3-hun7 in mah?  Khi2-lai5 kong-kek Li2--e5, goa2 kiam2 bo5 iam3-chian7 in mah?
22)	Goa2 chin7-chai7 oan3-hun7 in, liah8 in choe3 goa2 e5 tui3-tek8.
23)	Siong7-te3 ah, kiu5 Li2 kam3-chhat goa2, chai goa2 e5 sim-su;  Chhi3-giam7 goa2, chai goa2 e5 i3-su3.
24)	KhoaN3 goa2 u7 sim2-mih8 phaiN2 sou2-kiaN5 bo5,  Chhoa7 goa2 kiaN5 eng2-oah8 e5 lou7.

[140]	Tai7-pit8 e5 si, kau hou7 Gak8-koaN.
1)	Ia5-ho5-hoa ah, kiu5 Li2 kiu3 goa2 thoat-li7 phaiN2-lang5;  Po2-hou7 goa2 thoat-li7 kiong5-ok e5 lang5.
2)	In e5 sim-lai7 tou5-bou5 kan-ok,  Siong5-siong5 chu7-chip8 ai3 kau-chian3.
3)	In hou7 in e5 chih8 lai7 chhin-chhiuN7 choa5;  Chhui3-tun5-e7 u7 tok8-choa5 e5 tok8. [se3-lah8
4)	Ia5-ho5-hoa ah, kiu5 Li2 po2-siu2 goa2 thoat-li7 phaiN2-lang5 e5 chhiu2;  Po2-hou7 goa2 thoat-li7 kiong5-ok e5 lang5;  In siuN7 beh chhia hou7 goa2 poah8-to2.
5)	Kiau-ngou7 e5 lang5 ui7 goa2 am3-chiN7 tiuN oah8-tauh kap soh;  In ti7 lou7-piN an lo5-bang7, Siat khoan5-tho3, beh hai7 goa2. [se3-lah8
6)	Goa2 bat tui3 Ia5-ho5-hoa kong2, Li2 si7 goa2 e5 Siong7-te3;  Ia5-ho5-hoa ah, kiu5 Li2 aN3 hi7-khang thiaN goa2 khun2-kiu5 e5 siaN.
7)	Chu2 Ia5-ho5-hoa, goa2 kiu3-un e5 lat8 ah,  Ti7 kau-chian3 e5 jit8, Li2 jia-chah8 goa2 e5 thau5-khak.
8)	Ia5-ho5-hoa ah, kiu5 Li2 m7-thang chiau3 phaiN2-lang5 e5 sou2 ai3;  M7-thang chiaN5 in e5 ke3-bou5, kiaN-liau2 in chu7-ko. [se3-lah8
9)	Lun7-kau3 hiah-e5 ui5-khun3 goa2 e5 lang5 e5 thau5,  Goan7 in chhui3-tun5 e5 kan-ok im-bat8 in ka-ki7;
10)	Goan7 jiat8-jiat8 e5 he2-thoaN3 loh8 ti7 in e5 sin-chiuN7;  Goan7 in siu7 hiat ti7 he2--nih,  Hiat ti7 chhim-khiN-lai7, boe7 koh khi2-lai5.
11)	Kong2 phaiN2-oe7 e5 lang5 ti7 toe7-chiuN7 tek-khak khia7-boe7-tiau5;  Chai-e7 tek-khak tui-jip kiong5-po7 e5 lang5, chiong in taN2-to2.
12)	Goa2 chai Ia5-ho5-hoa beh ui7 khun3-khou2 e5 lang5 sin-oan,  Beh ui7 song3-hiong lang5 pian7-beng5 un-khut.
13)	Gi7-lang5 tek-khak beh kam2-sia7 Li2 e5 mia5;  Cheng3-tit8 lang5 beh khia7-khi2 Li2 e5 bin7-cheng5.

[141]	Tai7-pit8 e5 si.
1)	Ia5-ho5-hoa ah, goa2 bat kiu5-kio3 Li2;  Kiu5 Li2 kin2-kin2 lim5-kau3 goa2;  Goa2 kiu5-kio3 Li2 e5 si5,  Goan7 Li2 aN3 hi7-khang thiaN goa2 e5 siaN.
2)	Goan7 goa2 e5 ki5-to2, chhin-chhiuN7 hiuN, pai5 ti7 Li2 e5 bin7-cheng5;  Goan7 goa2 e5 kiah8-khi2 chhiu2, chhin-chhiuN7 e5-hng-si5 e5 che3-su7.
3)	Ia5-ho5-hoa ah, kiu5 Li2 kou3-siu2 goa2 e5 chhui3;  Pe2-siu2 goa2 chhui3-tun5 e5 mng5.
4)	Kiu5 Li2 bo5 hou7 goa2 e5 sim phian-ng3 sia5-ok,  Ti3-kau3 goa2 kap chok-giat8 e5 lang5 tang5-kiaN5 phaiN2-tai7;  Iah8 bo5 hou7 goa2 chiah8 in e5 ho2-mih8.
5)	Gi7-lang5 phah goa2, goa2 sng3-choe3 jin5-chu5;  I chek-pi7 goa2, goa2 sng3-choe3 thau5-khak-teng2 boah-iu5;  Goa2 e5 thau5-khak bo5 beh oat8-siam2;  Tng in kiaN5-phaiN2 e5 si5, goa2 iu5-goan5 beh ki5-to2.
6)	In e5 sim2-phoaN3-koaN siu7 hiat-loh8 soaN-kham3;  In beh thiaN goa2 e5 oe7, in-ui7 che oe7 si7 tiN.
7)	Goan2 e5 kut-thau5 si3-soaN3 ti7 bong7-piN;  Chhin-chhiuN7 lang5 choh-chhan5, loe5-khui hit e5 thou5.
8)	Chu2 Ia5-ho5-hoa ah, goa2 e5 bak8-chiu ng3 Li2;  Goa2 oa2-kho3 Li2, kiu5 Li2 m7-thang pang3-sak goa2 e5 sin5-hun5 bo5 i-oa2.
9)	Kiu5 Li2 po2-hou7 goa2 thoat-li7 in ui7-tioh8 goa2 tiuN e5 oah8-tauh,  Kap kiaN5-phaiN2 e5 lang5 e5 khoan5-tho3.
10)	Goan7 phaiN2-lang5 ham7-loh8 ti7 in e5 lo5-bang7;  Chong2-si7 goa2 tit-tioh8 thoat-li7.

[142]	Tai7-pit8 ti7 tong7-lai7 e5 si5, choe3 chit e5 ka3-si7 e5 si; iah8 si7 ki5-to2.
1)	Goa2 chhut-siaN au5-kio3 Ia5-ho5-hoa,  Chhut-siaN khun2-kiu5 Ia5-ho5-hoa.
2)	Goa2 ti7 I e5 bin7-cheng5 thou3-chhut goa2 e5 khou2-cheng5.  Goa2 ti7 I e5 bin7-cheng5 pai5-liat8 goa2 e5 hoan7-lan7.
3)	Goa2 e5 sin5 ti7 goa2 e5 lai7-bin7 hun7--khi3 e5 si5, Li2 chai goa2 e5 lou7;  Ti7 goa2 kiaN5 e5 lou7, in ui7-tioh8 goa2 am3-chiN7 tiuN oah8-tauh.
4)	Kiu5 Li2 ng3 goa2 e5 chiaN3-peng5 lai5 khoaN3, in-ui7 bo5 lang5 bat goa2;  Goa2 bo5 te3 thang to5-siam2, iah8 bo5 lang5 khoaN3-kou3 goa2.
5)	Ia5-ho5-hoa ah, goa2 bat tui3 Li2 ai-kiu5;  Goa2 kong2, Li2 si7 goa2 to5-siam2 e5 sou2-chai7,  Ti7 oah8-lang5 e5 toe7, Li2 si7 goa2 e5 ki-giap8.
6)	Kiu5 Li2 aN3 hi7-khang thiaN goa2 e5 kiu5-kio3; in-ui7 goa2 loh8 kau3 kek8-ke7 e5 ui7;  Kiu5 Li2 kiu3 goa2 thoat-li7 khun2-pek goa2 e5 lang5, in-ui7 in pi2 goa2 khah-kiong5.
7)	Kiu5 Li2 chhoa7 goa2 chhut kaN, goa2 chiu7 thang o-lo2 Li2 e5 mia5;  Gi7-lang5 beh ui5 goa2, in-ui7 Li2 eng7 un-tian2 khoan2-thai7 goa2.

[143]	Tai7-pit8 e5 si.
1)	Ia5-ho5-hoa ah, kiu5 Li2 thiaN goa2 e5 ki5-to2, aN3 hi7-khang thiaN goa2 e5 khun2-kiu5;  Chiau3 Li2 e5 sin3-sit8, chiau3 Li2 e5 kong-gi7, lai5 in3 goa2.
2)	Kiu5 Li2 boh8-tit sim2-mng7 Li2 e5 lou5-pok8,  In-ui7 ti7 Li2 e5 bin7-cheng5, oah8-teh e5 lang5, bo5 chit8-e5 chheng-choe3-gi7.
3)	Tui3-tek8 khun2-pek goa2,  Chiong goa2 e5 siN3-mia7, phah-to2 ti7 toe7--nih;  Hou7 goa2 tiam3 ti7 ou-am3 e5 sou2-chai7,  chhin-chhiuN7 si2 ku2-ku2 e5 lang5 chit8-iuN7.
4)	Sou2-i2 goa2 e5 sin5-hun5 ti7 goa2 e5 lai7-bin7 hun7-khi3;  Goa2 e5 sim ti7 goa2 e5 lai7-bin7 chhiN-chhin3.
5)	Goa2 ki3-tit kou2-cha2 e5 jit8;  Siau3-liam7 Li2 it-chhe3 e5 sou2-kiaN5;  Cheng7-cheng7 siuN7 Li2 e5 chhiu2 e5 sou2-choe3.
6)	Goa2 ng3 Li2 kiah8-khi2 chhiu2,  Goa2 e5 sim him-bou7 Li2, chhin-chhiuN7 khong3-han7 e5 toe7 chit8-iuN7. [se3-lah8
7)	Ia5-ho5-hoa ah, kiu5 Li2 kin2-kin2 in3 goa2;  Goa2 e5 sim-sin5 hui3-liau2-liau2;  M7-thang tui3 goa2 ng bin7;  Bian2-tit goa2 chhin-chhiuN7 loh8-bong7 e5 lang5.
8)	Kiu5 Li2 hou7 goa2 cha2-khi2-si5 thiaN-kiN3 Li2 chu5-ai3 e5 siaN,  In-ui7 goa2 oa2-kho3 Li2;  Kiu5 Li2 hou7 goa2 chai eng-kai kiaN5 e5 lou7.  In-ui7 goa2 e5 sim giong2-bong7 Li2.
9)	Ia5-ho5-hoa ah, kiu5 Li2 kiu3 goa2 thoat-li7 goa2 e5 tui3-tek8;  Goa2 chau2--khi3 bih ti7 Li2 hia.
10)	Li2 si7 goa2 e5 Siong7-te3, kiu5 Li2 ka3-si7 goa2 kiaN5 Li2 e5 chi2-i3;  Li2 e5 sin5 si7 ho2, kiu5 Li2 chhoa7 goa2 ti7 piN5-tit8 e5 toe7.
11)	Ia5-ho5-hoa ah, kiu5 Li2 ui7-tioh8 Li2 e5 mia5 hou7 goa2 oah8;  Chiau3 Li2 e5 kong-gi7, chhoa7 goa2 chhut hoan7-lan7-tiong.
12)	Chiau3 Li2 e5 chu5-ai3, tu5-khi3 goa2 e5 tui3-tek8,  Chau5-biat8 it-chhe3 khou2-chhou2 goa2 e5 lang5;  In-ui7 goa2 si7 Li2 e5 lou5-pok8.

[144]	Tai7-pit8 e5 si.
1)	Ia5-ho5-hoa goa2 e5 chioh8-poaN5, si7 eng-kai o-lo2--e5;  I ka3-si7 goa2 e5 chhiu2 oe7 cheng-chian3,  Ka3-si7 goa2 e5 chng2-thau5-a2 oe7 saN-thai5.
2)	I si7 goa2 e5 chu5-ai3, goa2 e5 soaN-che7,  Goa2 e5 koaiN5-tai5, goa2 e5 kiu3-chu2;  Goa2 e5 tin5-pai5, si7 goa2 sou2 oa2-kho3--e5;  I hou7 goa2 e5 peh-siN3 hang5-hok8 ti7 goa2 e5 e7-bin7.
3)	Ia5-ho5-hoa ah, lang5 si7 sim2-mih8, Li2 keng2-jian5 bat i?  Lang5 e5 kiaN2 si7 sim2-mih8, Li2 keng2-jian5 siau3-liam7 i?
4)	Lang5 chhin-chhiuN7 pun5 chit8 e5 khui3;  I e5 jit8-chi2 chhin-chhiuN7 iaN2 ke3--khi3.
5)	Ia5-ho5-hoa ah, kiu5 Li2 hou7 thiN sui5-loh8, chhin-sin kang3-lim5;  Bong soaN, soaN chiu7 chhut ian.
6)	Kiu5 Li2 hoat-chhut sih-na3, hou7 in si3-soaN3;  Sia7-chhut Li2 e5 chiN3, hou7 in jiau2-loan7.
7)	Li2 tui3 teng2-bin7 chhun-chhiu2 kiu3 goa2;  Kiu3 goa2 chhut toa7-chui2,  Kiu3 goa2 thoat-li7 goa7-pang lang5 e5 chhiu2.
8)	In e5 chhui3 kong2 peh8-chhat8,  In e5 chiaN3-chhiu2 si7 kan-cha3 e5 chiaN3-chhiu2.
9)	Siong7-te3 ah, goa2 beh tui3 Li2 chhiuN3 sin e5 koa;  Eng7 chap8-tiau5-hian5 e5 sek, chhiuN3-koa o-lo2 Li2.
10)	Li2 si7 hit e5 chin2-kiu3 liat8-ong5--e5,  Li2 si7 hit e5 kiu3 lou5-pok8 Tai7-pit8 thoat-li7 hai7-mia7 e5 to--e5.
11)	Kiu5 Li2 chin2-kiu3 goa2, kiu3 goa2 thoat-li7 goa7-pang lang5 e5 chhiu2;  In e5 chhui3 kong2 peh8-chhat8,  In e5 chiaN3-chhiu2 si7 kan-cha3 e5 chiaN3-chhiu2.
12)	Goan2 e5 ta-pou-kiaN2 tng siau3-lian5 e5 si5, chhin-chhiuN7 chhiu7-a2 toa7-chang5;  Goan2 e5 cha-bou2-kiaN2 chhin-chhiuN7 chhu3-kak e5 chioh8, chiau3 khi2-keng e5 khoan2-sit tiau-tok--e5.
13)	Goan2 e5 chhek-chhng moa2-moa2, oe7 chhut tak8-iuN7 e5 bi2-niu5;  Goan2 e5 iuN5 ti7 soaN-ia2 siN-thoaN3, chiaN5-chheng chiaN5-ban7.
14)	Goan2 e5 gu5 thoa-mih8 moa2-chai7;  Bo5 u7 lang5 jip8-lai5 chhim-chiam3, iah8 bian2 chhut-khi3 cheng-chian3;  Goan2 e5 koe-chhi7, iah8 bo5 u7 thi5-khau3 e5 siaN.
15)	Tu2-tioh8 chit-ho7 keng2-hong2 e5 peh-siN3, u7 hok-khi3;  U7 Ia5-ho5-hoa choe3 in e5 Siong7-te3, chit-ho7 e5 peh-siN3 u7 hok-khi3.

[145]	Tai7-pit8 o-lo2 e5 si.
1)	Goa2 e5 Siong7-te3 goa2 e5 Ong5 ah, Goa2 beh chun Li2 choe3 koaiN5, goa2 beh eng2-oan2 o-lo2 Li2 e5 mia5.
2)	Goa2 beh jit8-jit8 chiok-sia7 Li2;  Iah8 beh eng2-oan2 o-lo2 Li2 e5 mia5.
3)	Ia5-ho5-hoa chi3-toa7, eng-kai siu7 toa7 e5 o-lo2;  I e5 toa7 kau3 boe7 chhek-tok8--tit.
4)	Chit-tai7 beh tui3 hit-tai7 o-lo2 Li2 e5 sou2-choe3;  Iah8 beh po3-iong5 Li2 toa7 koan5-leng5 e5 su7.
5)	Goa2 beh cheng7-cheng7 siuN7 Li2 chun-kui3 eng5-kng e5 ui-giam5,  Kap Li2 ki5-biau7 e5 sou2-choe3.
6)	Lang5-lang5 beh kong2-khi2 Li2 thang kiaN e5 su7 e5 toa7 koan5-leng5;  Goa2 iah8 beh po3-iong5 Li2 e5 chi3-toa7.
7)	In beh po3-iong5 Li2 toa7-un e5 ki3-liam7,  Iah8 beh chhiuN3-koa o-lo2 Li2 e5 kong-gi7.
8)	Ia5-ho5-hoa u7 un-hui7, u7 lin5-bin2;  Bo5 khoai3-khoai3 siu7-khi3, toa7-toa7 u7 chu5-ai3.
9)	Ia5-ho5-hoa ho2 khoan2-thai7 ban7-lui7;  I e5 lin5-bin2 ti3-im3 I it-chhe3 sou2 cho7--e5.
10)	Ia5-ho5-hoa ah, Li2 it-chhe3 sou2 cho7--e5 beh kam2-sia7 Li2;  Li2 seng3 e5 peh-siN3 iah8 beh o-lo2 Li2.
11)	In kong2-khi2 Li2 e5 kok e5 eng5-kng;  Tam5-lun7 Li2 e5 toa7 koan5-leng5.
12)	Thang hou7 se3-kan-lang5 chai Li2 toa7 koan5-leng5 e5 sou2-choe3,  Kap Li2 kok ui-giam5 e5 eng5-kng.
13)	Li2 e5 kok si7 eng2-oan2 e5 kok;  Li2 chip-chiang2 e5 koan5-peng3 kau3 ban7-tai7.
14)	Hoan7-na7 poah8-to2--e5, Ia5-ho5-hoa hu5-chhi5 in;  Hoan7-na7 siu7 ap-che3--e5, hu5 in khi2--lai5.
15)	Ban7-hang7-u7 long2 kiah8-bak8 ng3 Li2,  Li2 chiau3-si5 hou7 in chiah8-mih8.
16)	Li2 khui Li2 e5 chhiu2,  Hou7 u7 oah8-khi3--e5 long2 chiau3 sou2-ai3 pa2-chiok.
17)	Ia5-ho5-hoa ti7 I it-chhe3 sou2 kiaN5--e5, bo5 m7 kong-gi7,  Ti7 I it-chhe3 sou2 choe3--e5, long2 u7 chu5-ai3.
18)	Hoan7-na7 kiu5-kio3 Ia5-ho5-hoa e5, Ia5-ho5-hoa kap in chhin-kun7,  Chiu7-si7 chhin-kun7 hiah e5 seng5-sit8 kiu5-kio3 I e5.
19)	Keng3-ui3 I e5, I beh chiaN5 in e5 sim sou2 ai3;  Iah8 beh thiaN in e5 kiu5-kio3, lai5 chin2-kiu3 in.
20)	Ia5-ho5-hoa po2-hou7 it-chhe3 thiaN3 I e5 lang5;  Chong2-si7 it-chhe3 choe3-phaiN2 e5 lang5, I beh biat8-bo5 in.
21)	Goa2 e5 chhui3 beh kong2-chhut o-lo2 Ia5-ho5-hoa e5 oe7;  Goan7 kiN3 u7 hiat-khi3--e5, long2 eng2-oan2 o-lo2 I e5 seng3-mia5.

[146]	Lin2 tioh8 o-lo2 Ia5-ho5-hoa.  Goa2 e5 sim ah, li2 tioh8 o-lo2 Ia5-ho5-hoa.
2)	Goa2 it-seng beh o-lo2 Ia5-ho5-hoa;  Goa2 iau2-oah8 e5 si5, beh chhiuN3-koa o-lo2 goa2 e5 Siong7-te3.
3)	Lin2 boh8--tit oa2-kho3 kun-ong5, boh8--tit oa2-kho3 se3-kan lang5;  In chit8-tiam2-a2 boe7-oe7 pang-chan7.
4)	I chit8-e7 tng7-khui3, chiu7 kui-thou2;  I sou2 ke3-ek8--e5, ti7 hit-jit8 chiu7 siau-biat8.
5)	U7 Nga2-kok e5 Siong7-te3 choe3 i e5 pang-chan7,  Ng3-bang7 i e5 Siong7-te3 Ia5-ho5-hoa e5, chit-ho7 lang5 u7 hok-khi3;
6)	I si7 chhong3-cho7 thiN, toe7, hai2, kap ki5-tiong e5 ban7-mih8;  I po2-siu2 seng5-sit8 kau3 ti7 eng2-oan2;
7)	I ui7-tioh8 siu7 un-khut e5 lang5 sin-oan;  SiuN2-su3 chiah8-mih8 hou7 iau-go7--e5.  Ia5-ho5-hoa thau2-pang3 siu7 koaiN-kaN--e5;
8)	Ia5-ho5-hoa khui chhiN-mi5-lang5 e5 bak8-chiu;  Ia5-ho5-hoa hu5-khi2 siu7 ap-che3 e5 lang5;  Ia5-ho5-hoa thiaN3-sioh gi7-lang5;
9)	Ia5-ho5-hoa po2-hou7 chhut-goa7 lang5;  Hu5-chhi5 kou-ji5 koaN2-hu7;  Tok8-tok8 phaiN2-lang5 e5 to7-lou7, hou7 i oan-khiau.
10)	Ia5-ho5-hoa beh choe3 ong5 kau3 eng2-oan2;  Sek-an ah, li2 e5 Siong7-te3 beh choe3 ong5 kau3 ban7-tai7.  Lin2 tioh8 o-lo2 Ia5-ho5-hoa.

[147]	Lin2 tioh8 o-lo2 Ia5-ho5-hoa;  In-ui7 chhiuN3-koa o-lo2 lan2 e5 Siong7-te3, si7 chin-ho2 chin-biau7;  O-lo2 si7 hap8-gi5.
2)	Ia5-ho5-hoa khi2-cho7 Ia5-lou7-sat-leng2;  Chu7-chip8 I2-sek-liat8 tiong siu7 chhian-soa2 e5 lang5;
3)	I i-ho2 siong-sim e5 lang5;  Pau in e5 siong.
4)	I sng3 chhiN-sin5 e5 siau3-giah8;  Sui5-liap8 ka7 i ho7-mia5.
5)	Lan2 e5 Chu2 chi3-toa7, kek8 u7 khui3-lat8;  I e5 ti3-hui7 bu5-kiong5-chin7.
6)	Ia5-ho5-hoa hu5-chhi5 khiam-pi e5 lang5;  Chiong phaiN2-lang5 kang3-ke7 kau3 thou5-kha.
7)	Lin2 tioh8 eng7 kam2-sia7 ng3 Ia5-ho5-hoa chhiuN3-koa;  ToaN5-khim5 chhiuN3-koa, o-lo2 lan2 e5 Siong7-te3.
8)	I khi2-hun5 jia-thiN,  Ui7-tioh8 toe7 pi7-pan7 hou7,  Hou7 soaN hoat-chhau2.
9)	I siuN2-su3 chiah8-mih8 hou7 chau2-siu3,  Kap teh-hau2 e5 ou-a-kiaN2.
10)	I bo5 i3-ai3 be2 e5 lat8 toa7,  I bo5 hoaN-hi2 lang5 e5 kha gau5-chau2.
11)	Ia5-ho5-hoa si7 hoaN-hi2 keng3-ui3 I,  Kap ng3-bang7 I chu5-ai3 e5 lang5.
12)	Ia5-lou7-sat-leng2 ah, li2 tioh8 chheng-hou Ia5-ho5-hoa;  Sek-an ah, li2 tioh8 o-lo2 li2 e5 Siong7-te3.
13)	In-ui7 I kian-kou3 li2 e5 mng5-kong5;  Su3-hok hou7 li2 tiong-kan e5 kiaN2-ji5.
14)	I hou7 li2 e5 keng2-lai7 thai3-peng5;  Eng7 siong7-ho2 e5 beh8 hou7 li2 chiah8-pa2.
15)	I hoat-chhut beng7-leng7 ti7 toe7--nih,  I e5 oe7 pan-heng5 chin-kin2.
16)	I kang3-loh8 seh chhin-chhiuN7 mi5-hoe,  Iah8 loh8-sng chhin-chhiuN7 he2-hu.
17)	I hiat-loh8 phauh8 chit8-te3 chit8-te3;  I hoat-chhut koaN5-chhin3, chi7-chui7 tong3-oe7-tiau5?
18)	I chit8-e7 chhut-leng7, chiah-e5 chiu7 long2 iuN5;  I hou7 hong chhe, chui2 chiu7 lau5.
19)	I chiong I e5 oe7 chi2-si7 Nga2-kok,  Chiong I e5 lut8-le7 kap phoaN3-toan3, chi2-si7 I2-sek-liat8.
20)	I m7-bat an2-ni khoan2-thai7 pat8-kok;  I e5 phoaN3-toan3, in long2 m7-bat.  Lin2 tioh8 o-lo2 Ia5-ho5-hoa.

[148]	Lin2 tioh8 o-lo2 Ia5-ho5-hoa.  Tui3 thiN-teng2 o-lo2 Ia5-ho5-hoa;  Ti7 koaiN5 e5 sou2-chai7 o-lo2 I.
2)	I e5 cheng3 su3-chia2 ah, lin2 tioh8 o-lo2 I.  I e5 cheng3 thian-kun ah, lin2 tioh8 o-lo2 I.
3)	Jit8 kap geh8 ah, lin2 tioh8 o-lo2 I;  Hoat-kng e5 chhiN-sin5 ah, lin2 long2 tioh8 o-lo2 I.
4)	ThiN-teng2 e5 thiN, kap thiN i2-chiuN7 e5 chui2 ah,  Lin2 long2 tioh8 o-lo2 I.
5)	Chiah-e5 long2 tioh8 o-lo2 Ia5-ho5-hoa e5 mia5;  In-ui7 I chit8-e7 beng7-leng7, chiu7 long2 siu7 chhong3-cho7.
6)	I chiong chiah-e5 kian3-lip8, kau3 eng2-eng2 oan2-oan2;  I u7 teng7-le7, boe7-oe7 hoe3-bo5.
7)	Tui3 toe7-chiuN7 tioh8 o-lo2 Ia5-ho5-hoa,  Chiu7-si7 toa7-hi5 kap it-chhe3 e5 chhim-ian;
8)	He2 kap peng-phauh8, seh kap hun5-bu7;  Than3 I e5 oe7 e5 kong5-hong;
9)	Toa7-soaN kap it-chhe3 e5 sio2-soaN;  Kiat ke2-chi2 e5 chhiu7, kap it-chhe3 e5 pek-hiuN-chhiu7;
10)	Ia2-siu3 kap it-chhe3 e5 cheng-siN;  Thang5-thoa7 kap pe-chiau2;
11)	Se3-chiuN7 e5 kun-ong5 kap ban7-bin5;  Kui3-chok8 kap se3-chiuN7 it-chhe3 e5 sim2-phoaN3-koaN;
12)	Siau3-lian5-lang5 kap chai7-sek-lu2;  Lau7-lang5 kap gin2-na2;
13)	Chiah-e5 long2 tioh8 o-lo2 Ia5-ho5-hoa e5 mia5;  In-ui7 chi2-u7 I e5 mia5 siu7 chun choe3 koaiN5;  I e5 eng5-kng poaN5-ke3 thiN toe7.
14)	I heng-khi2 I e5 peh-siN3 e5 kak,  Hou7 I seng3 e5 peh-siN3 long2 o-lo2 I,  Chiu7-si7 I2-sek-liat8 lang5, chhin-kun7 Chu2 hit e5 peh-siN3.  Lin2 tioh8 o-lo2 Ia5-ho5-hoa.

[149]	Lin2 tioh8 o-lo2 Ia5-ho5-hoa.  Tioh8 chhiuN3 sin e5 koa, o-lo2 Ia5-ho5-hoa;  Ti7 seng3 e5 peh-siN3 e5 hoe7-tiong o-lo2 I.
2)	Goan7 I2-sek-liat8 in-ui7 cho7 i e5 Chu2 lai5 hoaN-hi2;  Goan7 Sek-an e5 peh-siN3 in-ui7 in e5 Ong5 lai5 khoai3-lok8.
3)	Goan7 in thiau3-bu2 o-lo2 I e5 mia5;  Phah-kou2 toaN5-khim5, chhiuN3-koa o-lo2 I.
4)	In-ui7 Ia5-ho5-hoa hoaN-hi2 I e5 peh-siN3;  I beh eng7 kiu3-un choe3 khiam-pi e5 lang5 e5 chng-thaN7.
5)	Goan7 seng3 e5 peh-siN3 in-ui7 sou2 tit-tioh8 e5 eng5-kng lai5 hoaN-hi2;  Goan7 in ti7 bin5-chhng5--nih chhut hoaN-hi2 e5 siaN.
6)	Goan7 in e5 chhui3 o-lo2 Siong7-te3 choe3-koaiN5,  Chhiu2 kiah8 siang-bin7 lai7 e5 kiam3;
7)	Thang po3-eng3 goa7-pang,  Heng5-hoat8 liat8-kok;
8)	Eng7 lian7 pak8 in e5 kun-ong5,  Eng7 thih-khau3 lai5 so2 in e5 jin5-sin5;
9)	Beh ti7 in e5 sin-chiuN7 kiaN5 sou2 ki3-chai3 e5 phoaN3-toan3;  I seng3 e5 peh-siN3 long2 u7 chit-ho7 eng5-kng.  Lin2 tioh8 o-lo2 Ia5-ho5-hoa.

[150]	Lin2 tioh8 o-lo2 Ia5-ho5-hoa.  tioh8 ti7 Siong7-te3 e5 seng3-sou2 o-lo2 I;  Tioh8 ti7 I koan5-leng5 e5 kiong-chhong o-lo2 I.
2)	Tioh8 in-ui7 I toa7 koan5-leng5 e5 kiaN5-choe3, o-lo2 I;  Chiau3 I bi2-biau7 e5 koaiN5-toa7, o-lo2 I.
3)	Tioh8 pun5 sau3-kak o-lo2 I;  ToaN5-sek toaN5-khim5 o-lo2 I.
4)	Phah-kou2 thiau3-bu2 o-lo2 I;  Eng7 si-hian5 e5 gak8-khi3 kap pun5-siau o-lo2 I.
5)	Eng7 siaN-toa7 e5 la5-poah8 o-lo2 I;  Eng7 im-koaiN5 e5 la5-poah8 o-lo2 I.
6)	Hoan7-na7 u7 chhoan2-khui3--e5, long2 tioh8 o-lo2 Ia5-ho5-hoa.  Lin2 tioh8 o-lo2 Ia5-ho5-hoa.


	IOK-HAN7 HOK-IM TOAN7  (43)
[1]	Ti7 khi2-thau5 u7 To7, To7 kap Siong7-te3 saN-kap ti7-teh, To7 chiu7-si7 Siong7-te3.  2). Chit e5 To7 ti7 khi2-thau5 kap Siong7-te3 saN-kap ti7-teh.  3). Ban7 mih8 tui3 To7 lai5 chhong3-cho7; kiN3-na7 siu7 chhong3-cho7 e5, bo5 chit8 hang7 m7 si7 tui3 I lai5 chhong3-cho7.  4). Oah8-mia7 ti7 I e5 lai7-bin7; chit e5 oah8-mia7 si7 lang5 e5 kng.  5). Kng chio3 ti7 ou-am3; ou-am3 bo5 chiap-lap8 i.  6). U7 chit8 lang5 tui3 Siong7-te3 chhe lai5, mia5 kio3 Iok-han7.  7). Chit e5 lang5 lai5 choe3 kan-cheng3, si7 beh ui7-tioh8 kng choe3 kan-cheng3, hou7 cheng3 lang5 tui3 I lai5 sin3.  8). I m7 si7 hit e5 kng, si7 beh ui7-tioh8 kng choe3 kan-cheng3 na7-tiaN7.  9). U7 chin e5 kng lai5 jip8 se3-kan, teh chio3 ban7 lang5.  10). I ti7 se3-kan, se3-kan tui3 I lai5 chhong3-cho7, ia7 se3-kan m7 bat I.  11). I kau3 ka-ki7 e5 sou2-chai7, ia7 ka-ki7 e5 lang5 m7 chiap-lap8 I.  12). KiN3-na7 chiap-lap8 I e5, chiu7-si7 sin3 I e5 mia5 e5 lang5, I chiu7 siuN2-su3 in u7 koan5, chiaN5-choe3 Siong7-te3 e5 kiaN2-ji5;  13). in m7 si7 tui3 hiat-khi3, iah8 m7 si7 tui3 jiok8-the2 e5 i3-su3, iah8 m7 si7 tui3 lang5 e5 i3-su3 siN e5, chiu7-si7 tui3 Siong7-te3.  14). To7 chiaN5 jiok8-the2, khia7-khi2 ti7 lan2 tiong-kan, u7 un-tian2 kap chin-li2 moa2-moa2; koh goan2 bat khoaN3-kiN3 I e5 eng5-kng, chhin-chhiuN7 tok8 siN e5 KiaN2 tui3 Pe7 sou2 tit e5 eng5-kng.  15). Iok-han7 ui7-tioh8 I choe3 kan-cheng3, kio3 kong2, Chit-e5 chiu7-si7 goa2 sou2 kong2, te3-be2 goa2 lai5 e5, chiaN5-choe3 goa2 e5 tai7-seng; in-ui7 I pun2 tai7-seng goa2 ti7-teh.  16). In-ui7 tui3 I e5 chhiong-moa2 lan2 long2 u7 sou2 siu7, chiu7 un-tian2 soa3-chiap un-tian2.  17). In-ui7 lut8-hoat si7 tui3 Mou5-se lai5 thoan5; un-tian2 kap chin-li2 si7 tui3 Ia5-sou Ki-tok chiah u7.  18). Be7 bat u7 lang5 khoaN3-kiN3 Siong7-te3; chi2-u7 ti7 Pe7 sim-hoai5 tiong tok8-siN e5 KiaN2 u7 piau2-beng5 I.
	19). Iok-han7 e5 kan-cheng3 ki3 ti7 e7-toe2: Iu5-thai3 lang5 tui3 Ia5-lou7-sat-leng2 chhe che3-si kap Li7-bi7 lang5 chiu7-kun7 i lai5 mng7 kong2, Li2 si7 chi7-chui7?  20). Hit si5 Iok-han7 seng5-jin7 bo5 un2-moa5; i seng5-jin7 kong2, Goa2 m7 si7 Ki-tok.  21). Koh mng7 i, Che si7 chaiN2-iuN7? Li2 si7 I2-li7-a mah? I kong2, M7 si7. Li2 si7 hit e5 sian-ti mah? In3 kong2, M7 si7.  22). Chiu7 ka7 i kong2, Li2 si7 chi7-chui7? hou7 goan2 thang he5-hok chhe goan2 e5. Li2 tioh8 kong2 ka-ki7 si7 chaiN2-iuN7?  23). Kong2, Goa2 chiu7-si7 teh kio3 ti7 khong3-ia2 e5 e5 siaN, kong2, Siu tit8 Chu2 e5 lou7, chhin-chhiuN7 sian-ti I2-sai3-a sou2 kong2 e5.  24). Hiah e5 lang5 chiu7-si7 Hoat-li7-sai3 lang5 sou2 chhe e5.  25). In koh mng7 i kong2, Li2 na7 m7 si7 Ki-tok, iah8 m7 si7 I2-li7-a, iah8 m7 si7 hit e5 sian-ti, chaiN2-iuN7 kiaN5 soe2-le2 ah?  26). Iok-han7 in3 i, kong2, Goa2 si7 eng7 chui2 kiaN5 soe2-le2; u7 khia7 ti7 lin2 tiong-kan e5, lin2 m7 bat I.  27). I chiu7-si7 te3-be2 goa2 lai5 e5, chiu7 thau2 I e5 oe5-toa3, goa2 iah8 boe7 kham-tit.  28). Chiah e5 su7 kiaN5 ti7 Iok-tan3 goa7 e5 Pek-tai7-ni5, chiu7-si7 Iok-han7 kiaN5 soe2-le2 e5 sou2-chai7.
	29). Keh jit8, Iok-han7 khoaN3-kiN3 Ia5-sou chiu7-kun7 i, chiu7 kong2, Li2 khoaN3, Siong7-te3 e5 IuN5-ko, chiu7-si7 tam-tng se3-kan e5 choe7 e5.  30). Chit-e5 chiu7-si7 goa2 sou2 bat kong2, U7 chit8 lang5 te3-be2 goa2 lai5, chiaN5-choe3 goa2 e5 tai7-seng, in-ui7 I pun2 tai7-seng goa2 ti7-teh.  31). Goa2 pun2 m7 bat I; tok8-tok8 beh hou7 I hian2-beng5 ti7 I2-sek-liat8 lang5, sou2-i2 goa2 lai5 eng7 chui2 kiaN5 soe2-le2.  32). Iok-han7 koh kan-cheng3 kong2, Goa2 bat khoaN3-kiN3 Seng3 Sin5 chhin-chhiuN7 chiN2-a2 tui3 thiN kang3-loh8, hioh ti7 I teng2-bin7.  33). Goa2 peng5-sou3 m7 bat I; tok8-tok8 chhe goa2 eng7 chui2 kiaN5 soe2-le2 e5, ka7 goa2 kong2, Li2 khoaN3 Seng3 Sin5 kang3-lim5, hioh ti7 I teng2-bin7, I chiu7-si7 eng7 Seng3 Sin5 kiaN5 soe2-le2 e5.  34). Goa2 bat khoaN3-kiN3, lai5 kan-cheng3 chit-e5 si7 Siong7-te3 e5 KiaN2.
	35). Koh keh jit8, Iok-han7 kap i nng7 e5 hak8-seng teh khia7;  36). khoaN3-kiN3 Ia5-sou teh kiaN5, chiu7 kong2, Li2 khoaN3, Siong7-te3 e5 IuN5-ko.  37). Hit nng7 e5 hak8-seng thiaN i sou2 kong2, chiu7 te3 Ia5-sou.  38). Ia5-sou oat8-tng2-sin, khoaN3 in teh te3 I, chiu7 ka7 in kong2, Lin2 teh chhe7 sim2-mih8? In ka7 I kong2, Liap8-pi2, li2 tiam3 ti7 ta2-loh8?  (Liap8-pi2, hoan-ek8 chiu7-si7 Sian-siN).  39). Ia5-sou ka7 in kong2, Lin2 lai5 chiu7 oe7 khoaN3-kiN3. In chiu7 khi3, khoaN3 I sou2 toa3 e5 sou2-chai7; hit jit8 kap I saN-kap toa3; hit si5 iok-liok8 si3 tiam2 cheng.  40). ThiaN Iok-han7 e5 oe7 lai5 te3 Ia5-sou e5 nng7 lang5, ki5-tiong chit8-e5 si7 Se-bun5 Pi2-tek e5 hiaN-ti7, An-tek-liat8.  41). I tai7-seng tu2-tioh8 in hiaN-ti7 Se-bun5, ka7 i kong2, Goan2 i2-keng tu2-tioh8 Bi2-sai3-a (hoan-ek8 chiu7-si7 Ki-tok).  42). Chiu7 chhoa7 i chiu7-kun7 Ia5-sou. Ia5-sou khoaN3 i, kong2, Li2 chiu7-si7 Iok-han7 e5 kiaN2 Se-bun5; li2 beh chheng choe3 Ki-hoat (hoan-ek8 chiu7-si7 Pi2-tek).
	43). Koh keh jit8, Ia5-sou beh khi3 Ka-li7-li7, tu2-tioh8 Hui-lek8; chiu7 ka7 i kong2, Te3 goa2.  44). Hui-lek8 si7 Pek-sai3-tai7 e5 lang5 , kap An-tek-liat8 Pi2-tek tang5 siaN5.  45). Hui-lek8 tu2-tioh8 Na2-tan3-giap8, chiu7 ka7 i kong2, Mou5-se ki3 ti7 lut8-hoat kap chiah e5 sian-ti sou2 ki3 e5, goan2 i2-keng tu2-tioh8 I, chiu7-si7 Iok-sek e5 kiaN2, Na2-sat-lek8 lang5, Ia5-sou.  46). Na2-tan3-giap8 ka7 i kong2, Na2-sat-lek8 kiam2 oe7 chhut sim2-mih8 ho2 mih8 mah? Hui-lek8 kong2, Lai5 khoaN3.  47). Ia5-sou khoaN3-kiN3 Na2-tan3-giap8 chiu7-kun7 I, chiu7 chi2 i, kong2, Li2 khoaN3, chin-chiaN3 si7 I2-sek-liat8 lang5, sim bo5 khui2-khiat e5.  48). Na2-tan3-giap8 ka7 i kong2, Tui3 ta2-loh8 bat goa2? Ia5-sou kong2, Hui-lek8 iau2-be7 kio3 li2, li2 ti7 bu5-hoa-ko2 chhiu7 kha, goa2 i2-keng khoaN3-kiN3 li2 lah.  49). Na2-tan3-giap8 in3 I kong2, Liap8-pi2, li2 chiu7-si7 Siong7-te3 e5 KiaN2; li2 chiu7-si7 I2-sek-liat8 e5 Ong5.  50). Ia5-sou in3 i kong2, In-ui7 goa2 ka7 li2 kong2, Goa2 i2-keng khoaN3-kiN3 li2 ti7 bu5-hoa-ko2 chhiu7 kha, li2 chiu7 sin3 mah? Li2 beh khoaN3-kiN3 tai7-chi3 pi2 chiah-e5 khah toa7 e5.  51). Koh ka7 i kong2, Goa2 sit8-sit8 ka7 lin2 kong2, Lin2 beh khoaN3-kiN3 thiN khui, Siong7-te3 e5 thiN-sai3 chiuN7-loh8 ti7 Jin5-chu2 e5 teng2-bin7.

[2]	Te7 saN jit8 ti7 Ka-li7-li7 e5 Ka-na2 u7 hun-in e5 ian5-siah8; Ia5-sou e5 lau7-bu2 ti7 hia;  2). Ia5-sou kap I e5 hak8-seng ia7 hou7 in chhiaN2 khi3 hu3 ian5-siah8.  3). Chiu2 eng7 liau2, Ia5-sou e5 lau7-bu2 chiu7 tui3 I kong2, In bo5 chiu2 lah.  4). Ia5-sou ka7 i kong2, lau7-bu2 ah, goa2 kap li2 sim2-mih8 kan-siap8? goa2 e5 si5 iau2-be7 kau3.  5). I e5 lau7-bu2 ka7 chiah e5 chhe-eng7 e5 lang5 kong2, Hoan7-na7 I ka7 lin2 kong2 e5, lin2 tioh8 kiaN5 i.  6). Chiau3 Iu5-thai3 lang5 soe2 chheng-khi3 e5 le7, ti7 hia u7 pai5 lak8 e5 chioh8 ang3, tak8-e5 oe7 toe2-tit nng7 saN thang2 chui2.  7). Ia5-sou ka7 chhe-eng7 e5 lang5 kong2, Eng7 chui2 hou7 i moa2 ang3. Chiu7 hou7 i moa2 kau3 ang3-khau2.  8). Koh ka7 in kong2, TaN tioh8 iuN2 i, phang5 hou7 chiang2-li2 ian5-toh e5 lang5. Chiu7 phang5 hou7 i.  9). Chui2 pian2 choe3 chiu2, chiang2-li2 ian5-toh e5 chhi3-lim i, m7 chai tui3 ta2-loh8 lai5, (tok8-tok8 iuN2 chui2 e5 chhe-eng7 chai); chiang2-li2 ian5-toh e5 chiu7 kio3 sin-kiaN2-sai3 lai5,  10). ka7 i kong2, Lang5 long2 si7 tai7-seng pai5 ho2 chiu2; kau3 lang5 lim choe7-choe7, chiah eng7 khah chhu3 e5; tok8-tok8 li2 lau5 ho2 chiu2 kau3 chit tiap8.  11). Chit-e5 thau5 chit8 pai2 e5 sin5-jiah, Ia5-sou kiaN5 ti7 Ka-li7-li7 e5 Ka-na2, lai5 hian2-chhut I e5 eng5-kng; I e5 hak8-seng chiu7 sin3 I.
	12). Chit e5 su7 i2-au7, I kap I e5 lau7-bu2, kap hiaN-ti7, i2-kip8 I e5 hak8-seng loh8-khi3 Ka-pek-long5; tiam3 hia bo5 kui2 jit8.
	13). Iu5-thai3 lang5 e5 poaN5-ke3-choeh kun7 lah, Ia5-sou chiuN7 Ia5-lou7-sat-leng2.  14). Ti7 tian7-nih8 tu2-tioh8 u7 boe7 gu5, iuN5, chiN2-a2, iah8 u7 oaN7 chiN5 e5 teh che7.  15). Ia5-sou eng7 soh choe3 piN, koaN2 in kap iuN5 gu5 long2 chhut tian7; koh chhia-to2 oaN7 chiN5 e5 lang5 e5 chiN5, peng2-lin3-tng2 in e5 toh;  16). koh ka7 boe7 chiN2-a2 e5 kong2, Toa3 chiah e5 mih8 khi3; m7 thang eng7 goa2 e5 Pe7 e5 chhu3 choe3 boe2-boe7 e5 chhu3.  17). I e5 hak8-seng ki3-tit seng3-keng u7 ki3, kong2, Goa2 ui7-tioh8 li2 e5 chhu3 sim-lai7 chhin-chhiuN7 he2 toh8.  18). Iu5-thai3 lang5 chiu7 in3 I kong2, Li2 choe3 chiah e5 tai7-chi3, eng7 sim2-mih8 sin5-jiah hou7 goan2 khoaN3?  19). Ia5-sou in3 kong2, Lin2 hui2-hoai7 chit e5 tian7, goa2 saN jit8 beh koh khi2 i.  20). Iu5-thai3 lang5 chiu7 kong2, Chit e5 tian7 lek8-ke3 si3-chap8-lak8 ni5 chiah khi2 ho2, iah8 li2 saN jit8 beh koh khi2 i mah?  21). Na7-si7 I an2-ni kong2 si7 teh lun7 I e5 sin-khu e5 tian7.  22). Kau3 I tui3 si2-lang5 tiong koh-oah8, I e5 hak8-seng chiah ki3-tit I bat an2-ni kong2; chiu7 sin3 seng3-keng kap Ia5-sou sou2 kong2 e5 oe7.
	23). Tng poaN5-ke3-choeh Ia5-sou ti7 Ia5-lou7-sat-leng2; ti7 choeh-ki5 tiong choe7-choe7 lang5 khoaN3-kiN3 I sou2 kiaN5 e5 sin5-jiah, chiu7 sin3 I e5 mia5.  24). Na7-si7 Ia5-sou bo5 eng7 pun2-sin kau-thok in, in-ui7 I chai cheng3 lang5,  25). ia7 bo5 khiam3-eng7 lang5 tui3 I cheng3-beng5 lang5 si7 chaiN2-iuN7; in-ui7 I ka-ki7 chai lang5 sim-lai7 sou2 khng3 e5.

[3]	U7 chit8 e5 Hoat-li7-sai3 lang5, mia5 Ni5-ko-ti2-bou2, si7 Iu5-thai3 lang5 e5 koaN;  2). mi5-si5 lai5 chiu7-kun7 Ia5-sou, tui3 I kong2, Liap8-pi2, goan2 chai li2 choe3 sian-siN, si7 tui3 Siong7-te3 lai5 e5; in-ui7 na7 m7 si7 Siong7-te3 kap i ti7-teh, chiu7 bo5 lang5 oe7 kiaN5 li2 sou2 kiaN5 chiah e5 sin5-jiah.  3). Ia5-sou in3 i, kong2, Goa2 sit8-sit8 ka7 li2 kong2, Lang5 na7 bo5 teng5-thau5 siN, chiu7 boe7-oe7 khoaN3-kiN3 Siong7-te3 e5 kok.  4). Ni5-ko-ti2-bou2 tui3 I kong2, Lang5 i2-keng lau7, chaiN2-iuN7 oe7 teng5-thau5 siN? kiam2 oe7 koh jip8 lau7-bu2 e5 pak-tou2 lai5 siN mah?  5). Ia5-sou in3 kong2, Goa2 sit8-sit8 ka7 li2 kong2, Lang5 na7 bo5 tui3 chui2 tui3 Seng3 Sin5 lai5 siN, chiu7 boe7-oe7 jip8 Siong7-te3 e5 kok.  6). Tui3 jiok8-the2 siN e5 si7 jiok8-the2; tui3 Sin5 siN e5 si7 sin5.  7). Goa2 kong2, Lin2 tek-khak tioh8 teng5-thau5 siN, li2 boh8-tit liah8 choe3 ki5-koai3.  8). Hong chhut-chai7 i3-su3 lai5 chhe, li2 thiaN-kiN3 i e5 siaN, m7 chai i tui3 ta2-loh8 lai5, ta2-loh8 khi3; kiN3-na7 tui3 Sin5 siN e5 iah8 si7 an2-ni.  9). Ni5-ko-ti2-bou2 in3 I kong2, ChaiN2-iuN7 oe7 an2-ni ah?  10). Ia5-sou in3 i kong2, Li2 choe3 I2-sek-liat8 e5 sian-siN, ia7 m7 chai che mah?  11). Goa2 sit8-sit8 ka7 li2 kong2, Goan2 si7 kong2 goan2 sou2 chai e5, kan-cheng3 goan2 sou2 khoaN3-kiN3 e5; na7-si7 lin2 m7 chiap-lap8 goan2 e5 kan-cheng3.  12). Goa2 ka7 lin2 kong2 toe7-chiuN7 e5 su7, lin2 siong7-chhiaN2 m7 sin3; na7 ka7 lin2 kong2 thiN-teng2 e5 su7, lin2 thai2 beh sin3?  13). Bo5 lang5 bat chiuN7 thiN; chi2 u7 ti7 thiN-nih8 e5 Jin5-chu2, tui3 thiN kang3-loh8 e5 na7-tiaN7.  14). Koh chhin-chhiuN7 Mou5-se ku2-khi2 choa5 ti7 khong3-ia2, Jin5-chu2 iah8 tek-khak tioh8 an2-ni siu7 ku2-khi2;  15). hou7 kiN3-na7 sin3 e5 lang5 tiam3 ti7 I u7 eng2-oah8.
	16). In-ui7 Siong7-te3 chiong tok8-siN e5 KiaN2 siuN2-su3 se3-kan, hou7 kiN3-na7 sin3 I e5 lang5 boe7 tim5-lun5, oe7 tit-tioh8 eng2-oah8; I thiaN3 se3-kan kau3 an2-ni.  17). In-ui7 Siong7-te3 chhe KiaN2 jip8 se3-kan, m7 si7 beh sim2-phoaN3 se3-kan; si7 beh hou7 se3-kan tui3 I tit-tioh8 kiu3.  18). Sin3 I e5 lang5 bo5 siu7 sim2-phoaN3; m7 sin3 e5 lang5 i2-keng siu7 sim2-phoaN3, in-ui7 i m7 sin3 Siong7-te3 tok8-siN KiaN2 e5 mia5.  19). Sou2 sim2-phoaN3 e5, chiu7-si7 kng jip8 se3-kan, iah8 lang5 ai3 am3 khah ke3-thau5 ti7 kng, in-ui7 i sou2 kiaN5 si7 phaiN2.  20). KiN3-na7 choe3 phaiN2 e5, oan3-hun7 kng iah8 m7 chiu7-kun7 kng, kiaN-liau2 i e5 sou2 kiaN5 siu7 chek-pi7.  21). Tok8-tok8 kiaN5 chin-li2 e5 lang5 chiu7-kun7 kng, lai5 hian2-beng5 i e5 sou2 kiaN5 si7 ti7 Siong7-te3 lai5 kiaN5.
	22). Chiah e5 tai7-chi3 i2-au7, Ia5-sou kap I e5 hak8-seng kau3 Iu5-thai3 toe7; kap in toa3 hia lai5 kiaN5 soe2-le2.  23). Iok-han7 iah8 teh kiaN5 soe2-le2 ti7 kun7 Sat-leng2 e5 Ai-loan2; in-ui7 ti7 hia u7 choe7-choe7 chui2; lang5 kau3 hia lai5 siu7 soe2-le2.  24). In-ui7 Iok-han7 iau2-be7 koaiN loh8 kaN.  25). Tui3 an2-ni u7 Iok-han7 e5 hak8-seng kap chit8 e5 Iu5-thai3 lang5 cheng-pian7 chheng-khi3 e5 su7.  26). In lai5 chiu7-kun7 Iok-han7, ka7 i kong2, Liap8-pi2 ah, chiong5-cheng5 kap li2 ti7 Iok-tan3 goa7; li2 sou2 kan-cheng3 e5, li2 khoaN3, i teh kiaN5 soe2-le2, cheng3 lang5 long2 chiu7-kun7 I.  27). Iok-han7 in3 kong2, Na7 m7 si7 tui3 thiN hou7 i, chiu7 lang5 boe7 tit-tioh8 sim2-mih8.  28). Lin2 ka-ki7 ui7-tioh8 goa2 choe3 kan-cheng3, goa2 bat kong2, Goa2 m7 si7 Ki-tok, chiu7-si7 hong7-chhe ti7 I e5 thau5-cheng5 na7-tiaN7.  29). U7 sin-niu5 e5 si7 sin-kiaN2-sai3; sin-kiaN2-sai3 e5 peng5-iu2 khia7 teh thiaN i, ui7-tioh8 sin-kiaN2-sai3 e5 siaN, chiu7 hoaN-hi2 kau3-kek8; sou2-i2 goa2 chit e5 hoaN-hi2 chhiong-moa2 lah.  30). I tek-khak heng-ong7, goa2 tek-khak soe-bi5.
	31). Tui3 teng2-bin7 lai5 e5, si7 ti7 ban7 lui7 e5 teng2-bin7; hit e5 tui3 toe7-nih8 e5, si7 tui3 toe7 chiah u7, iah8 tui3 toe7 lai5 kong2; tui3 thiN lai5 e5 si7 ti7 ban7 lui7 e5 teng2-bin7.  32). I chiong sou2 thiaN-kiN3 e5 lai5 kan-cheng3, iah8 bo5 lang5 chiap-lap8 I e5 kan-cheng3.  33). Chiap-lap8 I e5 kan-cheng3 e5, i2-keng kham3-in3 lai5 kan-cheng3 Siong7-te3 si7 chin-sit8.  34). In-ui7 Siong7-te3 sou2 chhe e5 kong2 Siong7-te3 e5 oe7; si7 Siong7-te3 siuN2-su3 Seng3 Sin5 bo5 han7-liong7.  35). Pe7 thiaN3 KiaN2, i2-keng chiong ban7 mih8 kau-hu3 I e5 chhiu2.  36). Sin3 KiaN2 e5 lang5 u7 eng2-oah8; m7 sun7 KiaN2 e5 lang5 boe7 khoaN3-kiN3 oah8, Siong7-te3 e5 siu7-khi3 tiam3 ti7 i e5 teng2-bin7.

[4]	Chu2 i2-keng chai Hoat-li7-sai3 lang5 thiaN-kiN3 Ia5-sou chio-tioh8 hak8-seng, iah8 ka7 in kiaN5 soe2-le2, pi2 Iok-han7 khah choe7,  2). (ki5-sit8 Ia5-sou ka-ki7 bo5 kiaN5 soe2-le2, si7 I e5 hak8-seng kiaN5 i),  3). chiu7 li7-khui Iu5-thai3, koh khi3 Ka-li7-li7.  4). Tioh8 tui3 Sat-ma2-li7-a keng-ke3.  5). Tui3 an2-ni kau3 Sat-ma2-li7-a chit8 e5 siaN5, mia5 kio3 Su7-ka, kun7 Nga2-kok hou7 i e5 kiaN2 Iok-sek e5 toe7; ti7 hia u7 Nga2-kok e5 chui2-chiN2.  6). Ia5-sou kiaN5 lou7 sian7, chiu7 an2-ni che7 ti7 chiN2-piN. Hit si5 iok-liok8 jit8 tiong-tau3.  7). U7 chit8 e5 Sat-ma2-li7-a e5 hu7-jin5-lang5 lai5 chhiuN7 chui2; Ia5-sou ka7 i kong2, ChhiaN2 hou7 goa2 lim.  8). In-ui7 I e5 hak8-seng i2-keng jip8 siaN5, khi3 boe2 mih8 thang lai5 chiah8.  9). Sat-ma2-li7-a e5 hu7-jin5-lang5 ka7 I kong2, Li2 si7 Iu5-thai3 lang5, chaiN2-iuN7 tui3 goa2 Sat-ma2-li7-a e5 hu7-jin5-lang5 tho2 chui2 lim ah? Si7 Iu5-thai3 lang5 kap Sat-ma2-li7-a lang5 bo5 ong2-lai5.  10). Ia5-sou in3 i, kong2, Siat-su2 li2 bat Siong7-te3 e5 un-su3, kap tui3 li2 kong2, Hou7 goa2 lim e5, si7 chi7-chui7; li2 tek-khak kiu5 I, I chiu7 eng7 oah8 chui2 hou7 li2.  11). Hu7-jin5-lang5 kong2, Chu2 ah, li2 bo5 chhiuN7 chui2 e5 khi3-ku7, chiN2 koh chhim; tui3 ta2-loh8 u7 hit e5 oah8 chui2 ah?  12). Goan2 chou2 Nga2-kok lau5 chit e5 chiN2 hou7 goan2, i ka-ki7 kap kiaN2-ji5 kap cheng-siN long2 lim chit e5 chiN2 e5 chui2, li2 kiam2 pi2 i khah toa7 mah?  13). Ia5-sou in3 i kong2, Lim chit e5 chui2 e5, long2 beh koh chhui3-ta; tok8-tok8 kiN3-na7 lim goa2 sou2 beh hou7 i e5 chui2 e5 eng2-oan2 boe7 chhui3-ta;  14). in-ui7 goa2 sou2 hou7 i e5 chui2 beh ti7 i e5 lai7-bin7 chiaN5-choe3 chui2-choaN5, tit8-tit8 chheng3-khi2-lai5 kau3 eng2-oan2 oah8.  15). Hu7-jin5-lang5 tui3 I kong2, Chu2 ah, eng7 chit e5 chui2 hou7 goa2, hou7 goa2 boe7 chhui3-ta, iah8 bian2 lai5 chiah hng7 chhiuN7.  16). Ia5-sou ka7 i kong2, Khi3 kio3 li2 e5 tiong7-hu, chiah koh lai5.  17). Hu7-jin5-lang5 in3 I kong2, Goa2 bo5 tiong7-hu. Ia5-sou ka7 i kong2, Li2 kong2, Bo5 tiong7-hu, si7 tioh8;  18). in-ui7 li2 bat u7 gou7 e5 tiong7-hu; taN sou2 u7 e5 m7 si7 li2 e5 tiong7-hu; li2 e5 oe7 chin-chiaN3 tioh8.  19). Hu7-jin5-lang5 ka7 i kong2, Chu2 ah, goa2 khoaN3 li2 si7 sian-ti.  20). Goan2 chou2 bat ti7 chit e5 soaN keng3-pai3; na7-si7 lin2 kong2 keng3-pai3 e5 sou2-chai7 eng-kai ti7 Ia5-lou7-sat-leng2.  21). Ia5-sou ka7 i kong2, Hu7-jin5-lang5 ah, tioh8 sin3 goa2, si5 beh kau3 lah, lin2 keng3-pai3 Pe7 iah8 bo5 ti7 chit e5 soaN, iah8 bo5 ti7 Ia5-lou7-sat-leng2.  22). Lin2 keng3-pai3 lin2 sou2 m7 chai e5; goan2 keng3-pai3 goan2 sou2 chai e5; in-ui7 chin2-kiu3 si7 tui3 Iu5-thai3 lang5 chhut.  23). Na7-si7 si5 beh kau3, hian7-kim chiu7-si7, chin-sit8 keng3-pai3 e5 beh eng7 sin5 eng7 chin-sit8 keng3-pai3 Pe7; in-ui7 Pe7 si7 ai3 chit ho7 lang5 keng3-pai3 I.  24). Siong7-te3 si7 Sin5; keng3-pai3 I e5 lang5, tioh8 eng7 sin5 eng7 chin-sit8 lai5 keng3-pai3.  25). Hu7-jin5-lang5 ka7 I kong2, Goa2 chai Bi2-sai3-a teh-beh kau3; I na7 kau3 beh eng7 it-chhe3 e5 su7 ka7 goan2 kong2. (Bi2-sai3-a hoan-ek8 chiu7-si7 Ki-tok).  26). Ia5-sou ka7 i kong2, Goa2 chit e5 teh kap li2 kong2 oe7 e5, chiu7-si7.
	27). Hit-si5 I e5 hak8-seng kau3; ki5-koai3 I kap hu7-jin5-lang5 kong2 oe7; tok8-tok8 bo5 lang5 kong2, Li2 beh sim2-mih8 tai7-chi3? a2-si7 kong2, Li2 siaN2-su7 kap hu7-jin5-lang5 kong2 oe7?  28). Hu7-jin5-lang5 sui5-si5 pang3-he7 i e5 chui2-pan5, jip8 siaN5, ka7 lang5 kong2,  29). Lai5 khoaN3 chit8 lang5, goa2 peng5-sou3 kiaN5 e5 su7, I long2 ka7 goa2 kong2; chit-e5 chong2 bo5 si7 Ki-tok ah?  30). In chiu7 chhut siaN5, lai5 chiu7-kun7 Ia5-sou.  31). Tng si5 hak8-seng kiu5 I kong2, Liap8-pi2 lai5 chiah8.  32). Na7-si7 I ka7 in kong2, Goa2 u7 bi2-niu5 thang chiah8, lin2 sou2 m7 chai e5.  33). Hak8-seng chiu7 saN-kap kong2, Kiam2 u7 lang5 hou7 I chiah8 mah?  34). Ia5-sou ka7 in kong2, KiaN5 chhe goa2 e5 e5 chi2-i3, lai5 beng5-pek8 I e5 kang, chiu7-si7 goa2 e5 bi2-niu5.  35). Lin2 kiam2 bo5 kong2, Iau2 u7 si3 geh8 jit8, chiu7 siu-koah e5 si5 kau3 mah? Goa2 ka7 lin2 kong2, Kiah8 bak8 khoaN3 hng5, i2-keng sek8, thang koah lah.  36). Siu-koah e5 lang5 tit-tioh8 kang-chiN5, chek-chu7 gou7-kak kau3 eng2-oah8; hou7 ia7-cheng2 e5, siu-koah e5, saN-kap hoaN-hi2.  37). In-ui7 siok8-gu2 sou2 kong2, Chit-e5 ia7-cheng2, hit-e5 siu-koah, tui3 an2-ni chin-chiaN3 u7 iaN2.  38). Goa2 chhe lin2 siu-koah lin2 sou2 bo5 tioh8-boa5 e5; pat8 lang5 i2-keng tioh8-boa5, lin2 hiong2-siu7 in sou2 tioh8-boa5 e5.
	39). Hit e5 siaN5 u7 Sat-ma2-li7-a lang5 choe7-choe7 sin3 I, si7 in-ui7 hu7-jin5-lang5 kan-cheng3, kong2, Goa2 peng5-sou3 kiaN5 e5 su7, I long2 ka7 goa2 kong2.  40). Tui3 an2-ni, Sat-ma2-li7-a lang5 chiu7-kun7 Ia5-sou e5 si5, kiu5 I kap in toa3; I chiu7 toa3 hia nng7 jit8.  41). In-ui7 I e5 oe7 lai5 sin3 e5 lang5 koh khah choe7;  42). ka7 hu7-jin5-lang5 kong2, Goan2 taN m7 si7 tui3 li2 e5 oe7 lai5 sin3; si7 chhin-sin thiaN-kiN3, chai I chin-chiaN3 si7 se3-kan e5 Kiu3-chu2.
	43). Ke3 nng7 jit8, Ia5-sou li7-khui hia, khi3 Ka-li7-li7.  44). In-ui7 Ia5-sou ka-ki7 kan-cheng3, kong2, Sian-ti lang5 ti7 pun2 sou2-chai7 bo5 chun-kui3.  45). Kau3 Ka-li7-li7 e5 si5, Ka-li7-li7 lang5 chiap-lap8 I, in-ui7 bat khoaN3 I ti7 Ia5-lou7-sat-leng2 tng choeh-ki5 tiong sou2 kiaN5 it-chhe3 e5 tai7-chi3; in-ui7 in pun2-sin iah8 u7 khi3 hu3 choeh-ki5.
	46). Ia5-sou koh kau3 Ka-li7-li7 e5 Ka-na2, chiu7-si7 I eng7 chui2 pian3 chiu2 e5 sou2-chai7. U7 ong5 e5 jin5-sin5, i e5 kiaN2 phoa3-piN7 ti7 Ka-pek-long5.  47). ThiaN-kiN3 Ia5-sou tui3 Iu5-thai3 kau3 Ka-li7-li7, chiu7 khi3 chiu7-kun7 I, kiu5 I loh8-khi3 i-ti7 i e5 kiaN2; in-ui7 teh-beh si2 lah.  48). Ia5-sou tui3 i kong2, Na7 bo5 khoaN3-kiN3 sin5-jiah ki5-su7, lin2 tek-khak m7 sin3.  49). Ong5 e5 jin5-sin5 tui3 I kong2, Chu2 ah, than3 goa2 e5 soe3-kiaN2 iau2-be7 si2, loh8-lai5-khi3.  50). Ia5-sou ka7 i kong2, Khi3 ah, li2 e5 kiaN2 oah8 lah. Hit lang5 sin3 Ia5-sou ka7 i kong2 e5 oe7, chiu7 khi3.  51). Tu2-tu2 loh8-khi3 e5 si5, i e5 lou5-pok8 kui2-na7 lang5 tu2-tioh8 i, ka7 i kong2 i e5 kiaN2 oah8 lah.  52). Chiu7 mng7 in, Sim2-mih8 si5 chiah khah ho2? In chiu7 ka7 i kong2, Cha7-jit8-tau3 chit8 tiam2 cheng jiat8 the3.  53). Lau7-pe7 chai hit si5 tu2-tu2 si7 Ia5-sou kong2, Li2 e5 kiaN2 oah8 lah, e5 si5; i ka-ki7 kap choan5-ke chiu7 long2 sin3.  54). Chit e5 te7 ji7 pai2 e5 sin5-jiah, si7 Ia5-sou tui3 Iu5-thai3 kau3 Ka-li7-li7 i2-au7 sou2 kiaN5 e5.

[5]	 Chiah e5 su7 i2-au7, u7 Iu5-thai3 lang5 e5 choeh-ki5; Ia5-sou chiuN7 Ia5-lou7-sat-leng2.
	2). Ti7 Ia5-lou7-sat-leng2, kun7 IuN5-mng5, u7 ti5, Hi-pek-lai5 e5 khiuN-khau2 kio3 choe3 Pit-su7-tai7, u7 gou7 e5 leng2-long5.  3). Hit lai7-bin7 u7 chhiN-mi5 e5, pai2-kha e5, huih kou-ta5 e5, choe7-choe7 piN7 lang5 to2-teh.  5). Ti7 hia u7 chit8 lang5, phoa3-piN7 saN-chap8-poeh ni5.  6). Ia5-sou khoaN3-kiN3 i to2-teh, chai i e5 piN7 i2-keng ku2, ka7 i kong2, Li2 ai3 tit-tioh8 ho2 mah?  7). Phoa3-piN7 e5 lang5 in3 I kong2, Chu2 ah, chui2 tin2-tang7 e5 si5, bo5 lang5 thang hu5 goa2 loh8 ti5; kau3 goa2 lai5 e5 si5, pat8 lang5 tai7-seng goa2 loh8-khi3 lah.  8). Ia5-sou ka7 i kong2, Khi2-lai5, gia5 li2 e5 phou-a2 khi3 kiaN5.  9). Hit lang5 chek-si5 ho2, chiu7 gia5 i e5 phou-a2 khi3 kiaN5.
	10). Hit jit8 si7 an-hioh-jit8.  Iu5-thai3 lang5 chiu7 ka7 tit-tioh8 i-ho2 e5 lang5 kong2, kin-a2-jit8 si7 an-hioh-jit8, li2 gia5 phou-a2 si7 m7 hap8-gi5.  11). Na7-si7 i in3 kong2, Hit-e5 i-ho2 goa2 e5 ka7 goa2 kong2, Gia5 li2 e5 phou-a2 lai5 kiaN5.  12). In mng7 i, kong2, Ka7 li2 kong2, Gia5 phou-a2 lai5 kiaN5 e5, si7 sim2-mih8 lang5?  13). Tit-tioh8 ho2 e5 lang5 m7 chai I si7 chi7-chui7; in-ui7 Ia5-sou i2-keng khi3 pat8 ui7, si7 hit sou2-chai7 e5 lang5 choe7.  14). Au7-lai5 Ia5-sou ti7 tian7-nih8 tu2-tioh8 i, chiu7 ka7 i kong2, Li2 i2-keng tit-tioh8 ho2; boh8-tit koh hoan7-choe7, kiaN-liau2 li2 tu2-tioh8 koh khah chham2.  15). Hit lang5 chiu7 khi3 ka7 Iu5-thai3 lang5 kong2, i-ho2 i e5 chiu7-si7 Ia5-sou.  16). Sou2-i2 Iu5-thai3 lang5 khun2-tiok8 Ia5-sou, in-ui7 I ti7 an-hioh-jit8 choe3 chiah e5 tai7-chi3.  17). Ia5-sou in3 kong2, Goa2 e5 Pe7 kiaN5 tai7-chi3 kau3 taN, goa2 iah8 kiaN5 tai7-chi3.  18). Sou2-i2 Iu5-thai3 lang5 it-hoat beh thai5 I, in-ui7 I m7 na7 hoan7-tioh8 an-hioh-jit8, koh kong2 Siong7-te3 choe3 I e5 Pe7, chiong pun2-sin sng3 choe3 kap Siong7-te3 piN5.
	19). Ia5-sou chiu7 in3 kong2, Goa2 sit8-sit8 ka7 lin2 kong2, KiaN2 na7 m7 si7 khoaN3-kiN3 Pe7 kiaN5 e5, chiu7 ka-ki7 boe7 kiaN5 sim2-mih8; in-ui7 kiN3-na7 Pe7 sou2 kiaN5 e5, KiaN2 iah8 chiau3 an2-ni kiaN5.  20). In-ui7 Pe7 thiaN3 KiaN2, chiong pun2-sin sou2 kiaN5 e5 long2-chong2 hou7 I khoaN3; iah8 beh chiong pi2 chiah-e5 khah toa7 e5 sou2 kiaN5 hou7 I khoaN3, ti3-kau3 lin2 ki5-koai3.  21). In-ui7 chhin-chhiuN7 Pe7 hou7 si2-lang5 khi2-lai5, koh hou7 in oah8, KiaN2 iah8 si7 an2-ni hou7 I sou2 ai3 e5 lang5 koh oah8.  22). In-ui7 Pe7 iah8 bo5 sim2-phoaN3 lang5, tok8-tok8 eng7 sim2-phoaN3 e5 su7 long2 kau-tai7 KiaN2; beh hou7 cheng3 lang5 long2 chun-keng3 KiaN2, chhin-chhiuN7 chun-keng3 Pe7.  23). Bo5 chun-keng3 KiaN2 e5 lang5, chiu7-si7 bo5 chun-keng3 chhe I e5 Pe7.  24). Goa2 sit8-sit8 ka7 lin2 kong2, ThiaN goa2 e5 oe7, iah8 sin3 chhe goa2 e5, chiu7 u7 eng2-oah8, boe7 kau3 siu7 sim2-phoaN3, si7 i2-keng chhut si2 jip8 oah8 lah.  25). Goa2 sit8-sit8 ka7 lin2 kong2, Si5 beh kau3, hian7-chai7 chiu7-si7 lah, si2-lang5 teh-beh thiaN-kiN3 Siong7-te3 e5 KiaN2 e5 siaN, ia7 thiaN-kiN3 e5 lang5 teh-beh oah8.  26). In-ui7 chhin-chhiuN7 Pe7 ti7 pun2-sin u7 oah8-mia7, I iah8 si7 an2-ni hou7 KiaN2 ti7 pun2-sin u7 oah8-mia7;  27). koh hou7 I u7 koan5 thang sim2-phoaN3, in-ui7 I si7 choe3 Jin5-chu2.  28). Boh8-tit liah8 chit-e5 choe3 ki5-koai3; in-ui7 si5 beh kau3, kiN3-na7 ti7 bong7-lai7 e5 beh thiaN I e5 siaN, chiah chhut-lai5;  29). kiaN5 ho2 e5 koh khi2-lai5, tit-tioh8 oah8; kiaN5 phaiN2 e5 koh khi2-lai5, siu7 sim2-phoaN3.
	30). Goa2 ka-ki7 boe7 choe3 sim2-mih8; goa2 chiau3 sou2 thiaN-kiN3 lai5 sim2-phoaN3; goa2 e5 sim2-phoaN3 iah8 si7 kong-gi7; in-ui7 goa2 bo5 kiu5 ka-ki7 e5 i3-su3, chiu7-si7 kiu5 chhe goa2 e5 e5 i3-su3.  31). Goa2 na7 ui7-tioh8 ka-ki7 choe3 kan-cheng3, goa2 e5 kan-cheng3 chiu7 bo5 chin.  32). Iau2 u7 ui7-tioh8 goa2 choe3 kan-cheng3 e5; goa2 chai I sou2 ui7-tioh8 goa2 choe3 kan-cheng3 e5 si7 chin.  33). Lin2 bat chhe lang5 chiu7-kun7 Iok-han7, i u7 ui7-tioh8 chin-li2 choe3 kan-cheng3.  34). Na7-si7 goa2 sou2 siu7 e5 kan-cheng3 , m7 si7 tui3 lang5; tok8-tok8 goa2 kong2 chiah-e5, si7 beh hou7 lin2 tit-tioh8 kiu3.  35). Iok-han7 chiu7-si7 teng, tiam2 toh8 koh kng; lin2 cheng5-goan7 chiam7-si5 hoaN-hi2 i e5 kng.  36). Chong2-si7 goa2 u7 kan-cheng3, pi2 Iok-han7 e5 khah toa7; in-ui7 Pe7 sou2 kau-tai7 goa2 lai5 chiaN5 e5 su7, chiu7-si7 goa2 sou2 kiaN5 chiah e5 su7, kan-cheng3 goa2 si7 Pe7 sou2 chhe e5.  37). Chhe goa2 e5 Pe7, I iah8 bat ui7-tioh8 goa2 choe3 kan-cheng3. Lin2 chiong5-lai5 m7 bat thiaN-kiN3 I e5 siaN, iah8 m7 bat khoaN3-kiN3 I e5 heng5-siong7.  38). Koh lin2 bo5 I e5 to7-li2 chun5 ti7 lin2, in-ui7 I sou2 chhe e5, lin2 m7 sin3 I.  39). Lin2 kang2-kiu3 chiah e5 seng3-keng, in-ui7 phah-sng3 hit tiong-kan lin2 u7 eng2-oah8; iah8 ui7-tioh8 goa2 choe3 kan-cheng3 e5, chiu7-si7 chiah e5 seng3-keng;  40). lin2 iu7 bo5 beh chiu7-kun7 goa2 lai5 tit-tioh8 oah8.  41). Goa2 bo5 tui3 lang5 siu7 eng5-kng.  42). Chong2-si7 goa2 chai lin2 bo5 u7 Siong7-te3 e5 thiaN3 ti7 lin2 e5 sim.  43). Goa2 ti7 goa2 e5 Pe7 e5 mia5 lai5, lin2 m7 chiap-lap8 goa2; na7 u7 pat8 lang5 ti7 ka-ki7 e5 mia5 lai5, lin2 beh chiap-lap8 i.  44). Lin2 tai7-ke saN-kang7 kiu5 eng5-kng, m7 kiu5 tui3 tok8-it e5 Siong7-te3 lai5 e5 eng5-kng; chaiN2-iuN7 oe7 sin3?  45). Boh8-tit phah-sng3 goa2 beh tui3 Pe7 ko3 lin2; u7 teh ko3 lin2 e5, chiu7-si7 lin2 sou2 oa2-kho3 e5 Mou5-se.  46). Lin2 na7 sin3 Mou5-se, iah8 beh sin3 goa2, in-ui7 i sou2 sia2 e5 u7 lun7 goa2.  47). Lin2 na7 m7 sin3 i e5 chheh, thai2 oe7 sin3 goa2 e5 oe7 ah?

[6]	Chiah e5 su7 i2-au7, Ia5-sou ke3-khi3 Ka-li7-li7 hai2 hit peng5, chiu7-si7 The5-pi3-li2-a hai2.  2). U7 choe7-choe7 lang5 te3 I, si7 in-ui7 khoaN3-kiN3 I sou2 kiaN5 ti7 piN7 lang5 e5 sin5-jiah.  3). Ia5-sou chiuN7 soaN, kap I e5 hak8-seng che7 ti7 hia.  4). PoaN5-ke3-choeh, chiu7-si7 Iu5-thai3 lang5 e5 choeh, kun7 lah.  5). Ia5-sou kiah8 bak8 khoaN3-kiN3 choe7-choe7 lang5 chiu7-kun7 I, chiu7 ka7 Hui-lek8 kong2, Lan2 beh tui3 ta2-loh8 boe2 piaN2 lai5 hou7 chiah e5 lang5 chiah8 ah?  6). I kong2 chit-e5 si7 teh chhi3 i; in-ui7 I ka-ki7 chai sou2 beh kiaN5 e5.  7). Hui-lek8 in3 I kong2, Eng7 nng7 pah e5 gun5-a2 lai5 boe2 piaN2, iah8 bo5 kau3-giah8 hou7 in tak8 lang5 tit-tioh8 tam7-poh8.  8). I e5 hak8-seng tiong chit8 lang5, chiu7-si7 Se-bun5 Pi2-tek e5 hiaN-ti7, An-tek-liat8, ka7 I kong2,  9). Ti7 chia chit8 e5 gin2-na2 u7 gou7 e5 toa7-beh8 piaN2, nng7 be2 hi5; chong2-si7 chiong chiah-e5 hou7 hiah choe7 lang5, u7 kau3 ta2-loh8?  10). Ia5-sou kong2, Lin2 kah hiah e5 lang5 che7-teh. Hit sou2-chai7 choe7-choe7 chhau2. Lang5 chiu7 long2 che7, siau3-giah8 iok-liok8 gou7 chheng.  11). Ia5-sou theh8 hiah e5 piaN2; chiok-sia7 liau2-au7, chiu7 pun hou7 che7 e5 lang5; hi5 iah8 si7 an2-ni, long2 chiau3 in sou2 ai3.  12). In i2-keng chiah8 pa2, Ia5-sou ka7 I e5 hak8-seng kong2, Khioh sou2 chiah8 chhun e5 sut-a2, bian2-tit u7 phah-sng2,  13). Chiu7 chiong sou2 chiah8 chhun gou7 e5 toa7-beh8 piaN2 e5 piaN2-chhui3, khioh moa2 chap8-ji7 kheng.  14). Hiah e5 lang5 khoaN3-kiN3 I sou2 kiaN5 e5 sin5-jiah, chiu7 kong2, Chit-e5 chin-chiaN3 si7 sou2 beh lai5 se3-kan e5 sian-ti.
	15). Ia5-sou chai cheng3 lang5 beh lai5, ai3 ngi7-liah8 I, hou7 I choe3 ong5, chiu7 koh the3-khi3 jip8 soaN, chi2-u7 I ka-ki7 ti7 hia.
	16). Hong5-hun am3, I e5 hak8-seng loh8-khi3 kau3 hai2-piN;  17). chiuN7 chun5, beh ke3 hai2 khi3 Ka-pek-long5. I2-keng am3, Ia5-sou iau2-be7 kau3.  18). In-ui7 hong chin thau3, hai2-eng2 chiu7 na2 toa7.  19). Tui3 an2-ni hak8-seng ko3 chun5, iok-liok8 kiaN5 poeh li2, a2 chap8 li2, khoaN3-kiN3 Ia5-sou kiaN5 hai2-bin7, na2 oa2-kun7 chun5, chiu7 kiaN.  20). Na7-si7 Ia5-sou tui3 in kong2, Si7 goa2, bian2 kiaN.  21). Hak8-seng chiu7 hoaN-hi2 chih-chiap I chiuN7 chun5; chun5 liam5-piN kau3 in sou2 beh khi3 e5 sou2-chai7.
	22). Keh jit8, khia7 ti7 hai2 hit peng5 hoaN7 e5 cheng3 lang5, khoaN3-kiN3 hit ui7 bo5 pat8 chiah chun5-a2, chi2-u7 chit8 chiah na7-tiaN7, koh Ia5-sou bo5 kap I e5 hak8-seng tah hit chiah chun5, chi2-u7 hak8-seng ka-ki7 khi3;  23). (chong2-si7 u7 kui2 chiah chun5-a2 tui3 The5-pi3-li2-a lai5, kau3 kun7 ti7 Chu2 chiok-sia7 liau2-au7 cheng3 lang5 chiah8 piaN2 e5 sou2-chai7);  24). cheng3 lang5 khoaN3-kiN3 Ia5-sou kap I e5 hak8-seng long2 bo5 ti7 hia, chiu7 tah hit kui2 chiah chun5-a2, kau3 Ka-pek-long5 chhe7 Ia5-sou.  25). I2-keng tu2-tioh8 I ti7 hai2 e5 hit peng5 hoaN7, chiu7 ka7 I kong2, Liap8-pi2, li2 sim2-mih8 si5 kau3 chia?  26). Ia5-sou in3 kong2, Goa2 sit8-sit8 ka7 lin2 kong2, Lin2 chiah-e5 chhe7 goa2, m7 si7 in-ui7 khoaN3-kiN3 sin5-jiah, si7 in-ui7 chiah8 piaN2 kau3 pa2 na7-tiaN7.  27). Boh8-tit ui7-tioh8 oe7 pai7-hoai7 e5 bi2-niu5 lai5 tioh8-boa5, tioh8 ui7-tioh8 tng5-tng5 ti7-teh eng2-oah8 e5 bi2-niu5 lai5 tioh8-boa5, chiu7-si7 Jin5-chu2 sou2 beh hou7 lin2 e5; in-ui7 I si7 Pe7 Siong7-te3 sou2 kham3-in3 e5.  28). In chiu7 tui3 I kong2, Goan2 tioh8 chaiN2-iuN7 kiaN5, lai5 choe3 Siong7-te3 e5 kang?  29). Ia5-sou in3 kong2, Sin3 I sou2 chhe e5, chit-e5 chiu7-si7 Siong7-te3 e5 kang.  30). In ka7 I kong2, Li2 kiaN5 sim2-mih8 sin5-jiah, hou7 goan2 khoaN3, lai5 sin3 li2 ah?  Li2 kiaN5 sim2-mih8 ah?  31). Goan2 e5 chou2 ti7 khong3-ia2 chiah8 ma2-na2; chiau3 sou2 ki3-chai3 kong2, Eng7 tui3 thiN lai5 e5 piaN2 hou7 in chiah8.  32). Ia5-sou ka7 in kong2, Goa2 sit8-sit8 ka7 lin2 kong2, M7 si7 Mou5-se eng7 tui3 thiN lai5 e5 piaN2 hou7 lin2, chiu7-si7 goa2 e5 Pe7 eng7 tui3 thiN lai5 e5 chin piaN2 hou7 lin2.  33). In-ui7 Siong7-te3 e5 piaN2, chiu7-si7 hit e5 tui3 thiN loh8-lai5, ia7 eng7 oah8-mia7 siuN2-su3 se3-kan e5.  34). In chiu7 tui3 I kong2, Chu2 ah, siong5-siong5 eng7 chit ho7 piaN2 hou7 goan2.  35). Ia5-sou ka7 in kong2, Goa2 chiu7-si7 oah8-mia7 e5 piaN2; chiu7-kun7 goa2 e5 lang5 koat-toan3 boe7 iau, sin3 goa2 e5 lang5 eng2-eng2 boe7 chhui3-ta.  36). Na7-si7 goa2 bat ka7 lin2 kong2, Lin2 i2-keng khoaN3-kiN3 goa2, iah8 iu5-goan5 m7 sin3.  37). KiN3-na7 Pe7 sou2 hou7 goa2 e5, beh long2 chiu7-kun7 goa2; chiu7-kun7 goa2 e5 lang5, goa2 koat-toan3 bo5 khi3-sak i.  38). In-ui7 goa2 tui3 thiN kang3-loh8 m7 si7 kiaN5 ka-ki7 e5 chi2-i3, chiu7-si7 kiaN5 chhe goa2 e5 e5 chi2-i3.  39). TaN chhe goa2 e5 e5 chi2-i3, chiu7-si7 kiN3-na7 I sou2 hou7 goa2 e5, goa2 bo5 sit-loh8 chit8-e5, si7 ti7 boat8-jit8 hou7 i koh-oah8.  40) In-ui7 goa2 e5 Pe7 e5 chi2-i3 chiu7-si7 kiN3-na7 khoaN3-kiN3 KiaN2 lai5 sin3 I e5 lang5, long2 u7 eng2-oah8; ia7 goa2 ti7 boat8-jit8 hou7 i koh-oah8.
	41). Iu5-thai3 lang5 in-ui7 Ia5-sou kong2, Goa2 si7 tui3 thiN kang3-loh8 e5 piaN2, chiu7 ngauh8-ngauh8-liam7 I, kong2,  42). Chit-e5 kiam2 m7 si7 Iok-sek e5 kiaN2 Ia5-sou mah? I e5 pe7-bu2 si7 lan2 sou2 bat e5. TaN chaiN2-iuN7 kong2, Goa2 si7 tui3 thiN kang3-loh8 ah?  43). Ia5-sou in3 kong2, Lin2 boh8-tit an2-ni ngauh8-ngauh8-liam7.  44). Na7 m7 si7 chhe goa2 e5 Pe7 in2-chhoa7 i, chiu7 bo5 lang5 oe7 chiu7-kun7 goa2; chiu7-kun7 goa2 e5, goa2 ti7 boat8-jit8 beh hou7 i koh-oah8.  45). Ti7 chiah e5 sian-ti u7 ki3-chai3 kong2, In long2 beh hou7 Siong7-te3 ka3 in.  KiN3-na7 tui3 Pe7 thiaN-kiN3 lai5 oh8 e5 lang5, chiu7 chiu7-kun7 goa2.  46). Che m7 si7 kong2 u7 lang5 bat khoaN3-kiN3 Pe7, chi2 u7 tui3 Siong7-te3 lai5 e5, I bat khoaN3-kiN3 Pe7.  47). Goa2 sit8-sit8 ka7 lin2 kong2, Sin3 e5 lang5 u7 eng2-oah8.  48). Goa2 si7 oah8-mia7 e5 piaN2.  49). Lin2 e5 chou2 ti7 khong3-ia2 chiah8 ma2-na2, in iah8 si2.  50). Chit-e5 chiu7-si7 tui3 thiN kang3-loh8 e5 piaN2, hou7 lang5 chiah8 e5, ia7 boe7 si2.  51). Goa2 si7 oah8 e5 piaN2, tui3 thiN kang3-loh8 e5; lang5 na7 chiah8 chit e5 piaN2, chiu7 oah8 kau3 eng2 se3-tai7; koh goa2 sou2 beh hou7 lang5 e5 piaN2, chiu7-si7 goa2 e5 bah ui7-tioh8 se3-kan e5 oah8-mia7 chiah siuN2-su3 e5.
	52). Tui3 an2-ni Iu5-thai3 lang5 saN-chiN, kong2, Chit lang5 thai2 oe7 eng7 I e5 bah hou7 lan2 chiah8?  53). Ia5-sou chiu7 ka7 in kong2, Goa2 sit8-sit8 ka7 lin2 kong2, Lin2 na7 bo5 chiah8 Jin5-chu2 e5 bah, bo5 lim I e5 huih, chiu7 lin2 e5 lai7-bin7 bo5 oah8.  54). Chiah8 goa2 e5 bah, lim goa2 e5 huih e5 lang5 u7 eng2-oah8; boat8-jit8 goa2 beh hou7 i koh-oah8.  55). Goa2 e5 bah si7 chin e5 chiah8-mih8, goa2 e5 huih si7 chin-sit8 thang lim e5.  56). Chiah8 goa2 e5 bah, lim goa2 e5 huih e5 lang5, i tiam3-ti7 goa2, goa2 iah8 tiam3-ti7 i.  57). Chhin-chhiuN7 oah8 e5 Pe7 chhe goa2, koh goa2 tui3 Pe7 lai5 oah8; chiah8 goa2 e5, beh tui3 goa2 lai5 oah8, iah8 si7 an2-ni.  58). Che chiu7-si7 tui3 thiN kang3-loh8 e5 piaN2; m7 si7 chhin-chhiuN7 liat8-chou2 e5 chiah8 ma2-na2, ia7 si2-khi3; chiah8 chit e5 piaN2 e5 lang5, beh oah8 kau3 eng2 se3-tai7.  59). Chiah e5 oe7 si7 Ia5-sou tiam3 ti7 Ka-pek-long5 hoe7-tng5 lai5 ka3-si7 lang5 e5 si5 sou2 kong2 e5.
	60). I e5 hak8-seng tiong choe7-choe7 lang5 thiaN-liau2 chiu7 kong2, Chit e5 oe7 chin oh; chi7-chui7 oe7 thiaN i?  61). Ia5-sou sim-lai7 chai I e5 hak8-seng in-ui7 chit-e5 ngauh8-ngauh8-liam7, chiu7 ka7 in kong2, Chit-e5 si7 that-gai7-tioh8 lin2 mah?  62). Siat-su2 lin2 khoaN3-kiN3 Jin5-chu2 chiuN7 kau3 i goan5-pun2 e5 sou2-chai7 nih8?  63). Hou7 lang5 oah8 e5 chiu7-si7 Sin5: jiok8-the2 chiu7 bo5 li7-ek; goa2 sou2 ka7 lin2 kong2 e5 oe7 si7 sin5, si7 oah8-mia7.  64). Na7-si7 lin2 tiong-kan u7 m7 sin3 e5 lang5 lah. In-ui7 Ia5-sou tui3 khi2-thau5 chiu7 chai chi7-chui7 m7 sin3 I, chi7-chui7 beh boe7 I.  65). Koh kong2, In-ui7 an2-ni, goa2 bat ka7 lin2 kong2, na7 m7 si7 tui3 Pe7 hou7 i, bo5 lang5 oe7 chiu7-kun7 goa2.
	66). Tui3 an2-ni I e5 hak8-seng choe7-choe7 the3-khi3, bo5 koh kap I kiaN5.  67). Ia5-sou chiu7 ka7 chap8-ji7 e5 hak8-seng kong2, Lin2 iah8 beh khi3 mah?  68). Se-bun5 Pi2-tek in3 I kong2, Chu2 ah, li2 u7 eng2-oah8 e5 oe7, goan2 beh khi3 chhe7 chi7-chui7 ah?  69). Goan2 i2-keng sin3, koh chai li2 si7 Siong7-te3 e5 Seng3-e5.  70). Ia5-sou in3 kong2, Goa2 kiam2 m7 si7 keng2 lin2 chap8-ji7 lang5, iah8 lin2 tiong-kan chit8-e5 si7 mou5-kui2 ah?  71). I kong2 an2-ni si7 chi2 Ka-liok8 lang5 Se-bun5 e5 kiaN2 Iu5-tai7, in-ui7 i si7 chap8-ji7 hak8-seng e5 chit8-e5 teh-beh boe7 I e5.

[7]	 Chiah e5 su7 i2-au7, Ia5-sou si3-koe3 kiaN5 ti7 Ka-li7-li7, m7 ai3 kiaN5 ti7 Iu5-thai3, in-ui7 Iu5-thai3 lang5 ai3 beh thai5 I.  2). Hit si5 Iu5-thai3 lang5 e5 choeh, chiu7-si7 tah-liau5-choeh, kun7 lah.  3). I e5 hiaN-ti7 chiu7 tui3 I kong2, Li2 tioh8 li7-khui chia, khi3 Iu5-thai3, hou7 li2 e5 hak8-seng iah8 thang khoaN3-kiN3 li2 sou2 kiaN5 e5 su7.  4). Lang5 ai3 chhut-mia5, chiu7 bo5 ti7 am3-chiN7 e5 sou2-chai7 choe3 tai7-chi3. Li2 na7 kiaN5 chiah e5 su7, chiu7 tioh8 chiong ka-ki7 hian2-beng5 ti7 se3-kan.  5). In-ui7 I e5 hiaN-ti7 iah8 bo5 sin3 I.  6). Ia5-sou chiu7 ka7 in kong2, Goa2 e5 si5 iau2-be7 kau3; na7-si7 lin2 e5 si5 siong5-siong5 pian7.  7). Se3-kan boe7-oe7 oan3-hun7 lin2; si7 oan3-hun7 goa2, in-ui7 goa2 kan-cheng3 i e5 sou2 kiaN5 si7 phaiN2.  8). Lin2 chiuN7-khi3 hu3 choeh; goa2 iau2-be7 thang chiuN7-khi3 hu3 chit e5 choeh; in-ui7 goa2 e5 si5 iau2-be7 moa2.  9). I2-keng ka7 in kong2 an2-ni, chiu7 iu5-goan5 tiam3 Ka-li7-li7.
	10). I e5 hiaN-ti7 i2-keng chiuN7-khi3 hu3 choeh, I pun2-sin iah8 chiuN7-khi3, m7 si7 hian2-jian5, si7 chhin-chhiuN7 am3-chiN7.  11). Iu5-thai3 lang5 ti7 choeh-ki5 tiong chhe7 Ia5-sou, kong2, I ti7 ta2-loh8?  12). Cheng3 lang5 ui7-tioh8 I choe7-choe7 chi7-bu2 chi7-chu7; u7-e5 kong2, si7 ho2 lang5; u7-e5 kong2, M7 si7, si7 be5-hek8 cheng3 lang5 na7-tiaN7.  13). Tok8-tok8 bo5 lang5 hian2-jian5 kong2 I e5 su7, in-ui7 kiaN Iu5-thai3 lang5 e5 ian5-kou3.
	14). Tng choeh-ki5 e5 tiong-cham7 Ia5-sou chiuN7 tian7 ka3-si7.  15). Iu5-thai3 lang5 chiu7 ki5-koai3, kong2, Chit e5 lang5 be7 u7 jip8 oh8, tui3 ta2-loh8 bat chheh?  16). Ia5-sou chiu7 in3 kong2, Goa2 e5 ka3-si7 m7 si7 siok8 ti7 ka-ki7, si7 siok8 ti7 chhe goa2 e5.  17). Lang5 na7 goan7 kiaN5 I e5 chi2-i3, chiu7 oe7 chai chit e5 ka3-si7 si7 tui3 Siong7-te3 chhut, a2-si7 goa2 tui3 ka-ki7 lai5 kong2 e5.  18). Tui3 ka-ki7 lai5 kong2 e5, si7 kiu5 ka-ki7 e5 eng5-kng; tok8-tok8 kiu5 chhe i e5 e5 eng5-kng, hit e5 lang5 chiu7-si7 chin, iah8 i e5 lai7-bin7 bo5 put-gi7.  19). Mou5-se kiam2 bo5 eng7 lut8-hoat thoan5 hou7 lin2 mah? Na7-si7 lin2 tiong-kan bo5 chit8 lang5 kiaN5 lut8-hoat. Lin2 siaN2-su7 ai3 beh thai5 goa2?  20). Cheng3 lang5 in3 kong2, Li2 hoan7-tioh8 kui2, chi7-chui7 ai3 beh thai5 li2?  21). Ia5-sou in3 kong2, Goa2 bat kiaN5 chit8 hang7 su7, lin2 long2 liah8 choe3 ki5-koai3.  22). In-ui7 an2-ni Mou5-se eng7 kat-le2 thoan5 hou7 lin2, (ki5-sit8 m7 si7 tui3 Mou5-se, si7 tui3 liat8-chou2); iah8 lin2 ti7 an-hioh-jit8 ka7 lang5 kiaN5 kat-le2.  23). Lang5 na7 ti7 an-hioh-jit8 siu7 kat-le2, bian2-tit ui5-keh8 Mou5-se e5 lut8-hoat; chiu7 goa2 ti7 an-hioh-jit8 hou7 chit8 lang5 choan5-the2 long2 ho2, lin2 in-ui7 an2-ni siu7-khi3 goa2 mah?  24). Boh8-tit chiau3 goa7-mau7 lai5 gi2-toan3, tioh8 than3 kong-gi7 lai5 gi2-toan3.
	25). Tui3 an2-ni Ia5-lou7-sat-leng2 e5 lang5, u7-e5 kong2, Chit-e5 kiam2 m7 si7 in sou2 ai3 thai5 e5 mah?  26). Li2 khoaN3, I ho2-taN2 teh kong2, iah8 bo5 lang5 tui3 I kong2 sim2-mih8. Kiam2 si7 chiah e5 koaN-hu2 chin-chiaN3 chai chit-e5 si7 Ki-tok mah?  27). Na7-si7 lan2 bat chit e5 lang5 tui3 ta2-loh8 lai5; m7 ku2 Ki-tok lai5 e5 si5 bo5 lang5 chai I tui3 ta2-loh8 lai5.  28). Tui3 an2-ni Ia5-sou ti7 tian7-nih8 ka3-si7, kio3 kong2, Lin2 bat goa2, iah8 chai goa2 tui3 ta2-loh8 lai5; goa2 m7 si7 chu7-choan lai5, chhe goa2 lai5 e5 si7 chin-sit8, lin2 m7 bat I.  29). Goa2 bat I; in-ui7 goa2 tui3 I lai5, iah8 I chhe goa2.  30). In chiu7 ai3 beh liah8 I; chong2-si7 bo5 lang5 he7 chhiu2, in-ui7 I e5 si5 iau2-be7 kau3.  31). Cheng3 lang5 tiong choe7-choe7 lang5 sin3 I, kong2, Ki-tok lai5 e5 si5, kiam2 beh kiaN5 sin5-jiah pi2 chit lang5 sou2 kiaN5 e5 khah choe7 mah?  32). Hoat-li7-sai3 lang5 thiaN-kiN3 cheng3 lang5 an2-ni chi7-bu2 chi7-chu7 teh kong2 I, chiu7 chiah e5 che3-si-thau5 kap Hoat-li7-sai3 lang5 chhe ge5-iah8 beh liah8 I.  33). Ia5-sou chiu7 kong2, Goa2 iau2 u7 tiap-a2 ku2 kap lin2 ti7-teh, au7-lai5 beh to3-khi3 chiu7-kun7 chhe goa2 e5.  34). Lin2 beh chhe7 goa2, iah8 chhe7 boe7 tioh8; goa2 sou2 toa3 e5 sou2-chai7, lin2 boe7-oe7 kau3.  35). Iu5-thai3 lang5 chiu7 saN-kap kong2, I beh ta2-loh8 khi3, ti3-kau3 lan2 chhe7 I boe7 tioh8? kiam2 beh chiu7-kun7 Hi-li7-ni5 tiong si3-soaN3 khia7-khi2 e5 Iu5-thai3 lang5, lai5 ka3-si7 Hi-li7-ni5 lang5 mah?  36). I sou2 kong2, Lin2 beh chhe7 goa2 boe7 tioh8; goa2 sou2 toa3 e5 sou2-chai7, lin2 boe7-oe7 kau3; che si7 sim2-mih8 oe7 ah?
	37). Tng choeh-ki5 e5 be2 jit8, chiu7-si7 siong7 toa7 e5 jit8, Ia5-sou khia7-teh, kio3 kong2, Na7 u7 chhui3-ta e5 lang5, tioh8 chiu7-kun7 goa2 lai5 lim.  38). Sin3 goa2 e5 lang5, chhin-chhiuN7 seng3-keng sou2 kong2, u7 oah8 chui2 e5 khoe, beh tui3 i e5 pak-lai7 lau5-chhut.  39). I kong2 an2-ni si7 chi2 sin3 I e5 lang5 sou2 beh siu7 e5 Seng3 Sin5; hit si5 be7 u7 siuN2-su3 Seng3 Sin5; in-ui7 Ia5-sou be7 u7 tit-tioh8 eng5-kng.  40). Cheng3 lang5 tiong u7-e5 thiaN-kiN3 chiah e5 oe7 lai5 kong2, Chit lang5 chin-chiaN3 si7 hit e5 sian-ti.  41). U7-e5 kong2, Chit lang5 chiu7-si7 Ki-tok. Na7-si7 u7-e5 kong2, Ki-tok kiam2 tui3 Ka-li7-li7 chhut mah?  42). Seng3-keng kiam2 bo5 kong2, Ki-tok si7 Tai7-pit8 e5 hou7-e3, tui3 Tai7-pit8 e5 pun2 huiN Pek-li7-heng5 chhut mah?  43). Tui3 an2-ni cheng3 lang5 in-ui7 I lai5 hun-peng5.  44). Ki5-tiong u7 lang5 ai3 liah8 I; chong2-si7 bo5 lang5 he7 chhiu2.
	45). Ge5-iah8 chiu7 lai5 kiN3 chiah e5 che3-si-thau5 kap Hoat-li7-sai3 lang5; in chiu7 tui3 ge5-iah8 kong2, SiaN2-su7 bo5 toa3 I lai5?  46). Ge5-iah8 in3 kong2, Chiong5-lai5 be7 u7 lang5 kong2 oe7 chhin-chhiuN7 I an2-ni.  47). Hoat-li7-sai3 lang5 in3 kong2, Lin2 iah8 siu7 be5-hek8 mah?  48). Chiah e5 koaN-hu2 a2-si7 Hoat-li7-sai3 lang5, kiam2 u7 lang5 sin3 I?  49). Tok8-tok8 chiah-e5 m7 bat lut8-hoat e5 peh-siN3, si7 siu7 chiu3-chou2 e5.  50). In tiong-kan u7 Ni5-ko-ti2-bou2, chiu7-si7 cheng5 chiu7-kun7 Ia5-sou e5, ka7 in kong2,  51). Bo5 tai7-seng thiaN lang5 e5 oe7, lai5 chai i e5 sou2 kiaN5; lan2 e5 lut8-hoat kiam2 u7 teng7 i e5 choe7 mah?  52). In chiu7 in3 i kong2, Li2 iah8 si7 tui3 Ka-li7-li7 chhut mah? Li2 khi3 chha5-kho2, chiu7 chai Ka-li7-li7 bo5 chhut sian-ti.

[8]	Tak8 lang5 chiu7 to3-khi3 in tau; Ia5-sou khi3 KaN-na2 soaN.  2). Thau3-cha2 koh kau3 ti7 tian7-nih8, peh-siN3 long2 chiu7-kun7 I; I chiu7 che7-teh lai5 ka3-si7 in.  3). Keng-hak8-su7 kap Hoat-li7-sai3 lang5 toa3 chit8 e5 hu7-jin5-lang5 lai5, si7 ti7 kiaN5 kan-im5 e5 si5 hou7 lang5 liah8-tioh8-e5;  4). i2-keng hou7 i khia7 ti7 tiong-ng, in chiu7 tui3 Ia5-sou kong2, Sian-siN, chit e5 hu7-jin5-lang5 si7 tu2-tu2 kiaN5 kan-im5 e5 si5 hou7 lang5 liah8-tioh8.  5). Mou5-se ti7 lut8-hoat beng7-leng7 goan2 eng7 chioh8-thau5 tim3-si2 chit ho7 e5 hu7-jin5-lang5, taN li2 kong2 chaiN2-iuN7?  6). In kong2 an2-ni si7 beh chhi3 Ia5-sou, ai3 tit-tioh8 u7 phang7 thang ko3 I. Ia5-sou chiu7 aN3 io, eng7 chng2-thau5-a2 sia2-ji7 ti7 thou5-kha.  7). In iu5-goan5 mng7 I bo5 soah. Ia5-sou chiu7 theng5 sin khi2-lai5, tui3 in kong2, Lin2 tiong-kan bo5 choe7 e5 lang5 thang tai7-seng eng7 chioh8-thau5 tim3 i.  8). Chiu7 koh aN3 io, eng7 chng2-thau5-a2 sia2-ji7 ti7 thou5-kha.  9). In thiaN-liau2, tui3 lau7 kau3 siau3-lian5, chit8-e5 chit8-e5 long2 chhut-khi3; chi2-u7 Ia5-sou ka-ki7 ti7-teh, hu7-jin5-lang5 iu5-goan5 khia7 ti7 tiong-ng.  10). Ia5-sou theng5 sin khi2-lai5 ka7 i kong2, Hu7-jin5-lang5 ah, in ti7 ta2-loh8? Bo5 lang5 teng7 li2 e5 choe7 mah?  11). I kong2, Chu2 ah, bo5. Ia5-sou kong2, Goa2 iah8 bo5 teng7 li2 e5 choe7; khi3 ah; taN i2-au7 boh8-tit koh hoan7-choe7.
	12). Ia5-sou koh ka7 cheng3 lang5 kong2, Goa2 si7 se3-kan e5 kng; te3 goa2 e5 lang5 bo5 kiaN5 ti7 am3, hoan2-tng2 beh u7 oah8-mia7 e5 kng.  13). Hoat-li7-sai3 lang5 chiu7 ka7 I kong2, Li2 ui7-tioh8 pun2-sin choe3 kan-cheng3; li2 e5 kan-cheng3 m7 si7 chin.  14). Ia5-sou in3 kong2, Goa2 sui-bong2 ui7-tioh8 pun2-sin choe3 kan-cheng3, goa2 e5 kan-cheng3 iah8 si7 chin; in-ui7 goa2 chai pun2-sin tui3 ta2-loh8 lai5, tui3 ta2-loh8 khi3;  lin2 m7 chai goa2 tui3 ta2-loh8 lai5, tui3 ta2-loh8 khi3.  15). Lin2 chiau3 jiok8-the2 gi2-toan3 lang5; goa2 bo5 gi2-toan3 lang5.  16). Goa2 chiu7 na7 gi2-toan3, goa2 e5 gi2-toan3 si7 chin; in-ui7 goa2 m7 si7 ka-ki7 ti7-teh, si7 goa2 kap chhe goa2 e5 Pe7 saN-kap ti7-teh.  17). Koh ti7 lin2 e5 lut8-hoat u7 ki3-chai3, Nng7 lang5 e5 kan-cheng3 chiu7-si7 chin.  18). Goa2 si7 ui7-tioh8 ka-ki7 choe3 kan-cheng3, chhe goa2 e5 Pe7 iah8 ui7-tioh8 goa2 kan-cheng3.  19).  In chiu7 ka7 i kong2, Li2 e5 Pe7 ti7 ta2-loh8? Ia5-sou in3 kong2, Lin2 m7 bat goa2, iah8 m7 bat goa2 e5 Pe7; lin2 na7 bat goa2, chiu7 iah8 bat goa2 e5 Pe7.  20). Ia5-sou ti7 tian7-nih8 ka3-si7 lang5, ti7 khou3-pang5 lai7 kong2 chiah e5 oe7; iah8 bo5 lang5 liah8 I, in-ui7 I e5 si5 iau2-be7 kau3.
	21). Ia5-sou koh ka7 in kong2, Goa2 beh khi3 lah, lin2 beh chhe7 goa2, iah8 beh si2 ti7 lin2 e5 choe7; goa2 khi3 e5 sou2-chai7, lin2 boe7-oe7 kau3.  22). Iu5-thai3 lang5 chiu7 kong2, I kong2, Goa2 khi3 e5 sou2-chai7, lin2 boe7-oe7 kau3, kiam2 si7 beh chu7-chin7 mah?  23). Ia5-sou ka7 in kong2, Lin2 si7 tui3 e7-bin7, goa2 si7 tui3 teng2-bin7; lin2 si7 tui3 chit se3-kan; goa2 m7 si7 tui3 chit se3-kan.  24). Sou2-i2 goa2 u7 ka7 lin2 kong2, lin2 beh si2 ti7 lin2 e5 choe7; in-ui7 lin2 na7 m7 sin3 goa2 si7 I, chiu7 lin2 beh si2 ti7 lin2 e5 choe7.  25). In chiu7 ka7 I kong2, Li2 si7 chi7-chui7? Ia5-sou ka7 in kong2, Chiu7-si7 goa2 tui3 khi2-thau5 sou2 ka7 lin2 kong2 e5.  26). Goa2 u7 choe7-choe7 hang7 beh gi7-lun7 lin2, beh phoaN3-toan3 lin2; tok8-tok8 chhe goa2 e5 si7 chin; goa2 sou2 tui3 I thiaN-kiN3 e5, chiu7 thoan5 hou7 se3-kan.  27). In m7 chai I sou2 tui3 in kong2 e5 si7 chi2 Pe7.  28). Ia5-sou chiu7 kong2, Lin2 ku2-khi2 Jin5-chu2 e5 si5, chiu7 chai goa2 si7 I, iah8 goa2 sou2 kiaN5 e5 bo5 chit8 hang7 tui3 ka-ki7; si7 chiau3 Pe7 sou2 ka3-si7 goa2 e5, lai5 kong2 chiah-e5.  29). Chhe goa2 e5 kap goa2 ti7-teh; I bo5 pang3 goa2 ka-ki7 ti7-teh; in-ui7 goa2 siong5-siong5 kiaN5 I sou2 hoaN-hi2 e5.  30). Tng Ia5-sou kong2 chiah e5 oe7 e5 si5, choe7-choe7 lang5 sin3 I.
	31). Ia5-sou chiu7 tui3 sin3 I e5 Iu5-thai3 lang5 kong2, Lin2 na7 siong5-siong5 tiam3 ti7 goa2 e5 to7-li2, chiu7 chin-chiaN3 si7 goa2 e5 hak8-seng;  32). Lin2 beh bat chin-li2, iah8 chin-li2 beh hou7 lin2 chu7-iu5.  33). In in3 I kong2, Goan2 chiah-e5 si7 A-pek-lah8-han2 e5 hou7-e3, chiong5-lai5 be7 bat choe3 lang5 e5 lou5-chai5; li2 chaiN2-iuN7 kong2, Lin2 beh tit-tioh8 chu7-iu5 ah?  34). Ia5-sou in3 kong2, Goa2 sit8-sit8 ka7 lin2 kong2, KiN3-na7 hoan7 choe7 e5, chiu7-si7 choe7 e5 lou5-chai5.  35). Lou5-chai5 bo5 eng2-eng2 toa3 ti7 ke-lai7; kiaN2 chiu7 eng2-eng2 toa3.  36). Sou2-i2 KiaN2 na7 hou7 lin2 chu7-iu5, lin2 chiu7 chin-chiaN3 chu7-iu5.  37). Goa2 chai lin2 si7 A-pek-lah8-han2 e5 hou7-e3; tok8-tok8 lin2 ai3 beh thai5 goa2, in-ui7 goa2 e5 to7-li2 bo5 chun5 ti7 lin2 e5 sim.  38). Goa2 tui3 goa2 e5 Pe7 khoaN3-kiN3 e5, goa2 chiu7 kong2 i; lin2 tui3 lin2 e5 pe7 thiaN-kiN3 e5, lin2 chiu7 kiaN5 i.  39). In in3 I kong2, Goan2 e5 pe7 chiu7-si7 A-pek-lah8-han2. Ia5-sou ka7 in kong2, Lin2 na7 si7  A-pek-lah8-han2 e5 kiaN2, chiu7 beh kiaN5 A-pek-lah8-han2 e5 sou2 kiaN5.  40). TaN goa2 si7 chiong goa2 tui3 Siong7-te3 sou2 thiaN e5 chin-li2 lai5 ka7 lin2 kong2 e5 lang5, iah8 lin2 ai3 beh thai5 goa2; che m7 si7 A-pek-lah8-han2 e5 sou2 kiaN5.  41). Lin2 si7 kiaN5 lin2 e5 pe7 e5 sou2 kiaN5. In ka7 I kong2, Goan2 m7 si7 tui3 kan-im5 lai5 siN; goan2 u7 chit8 e5 Pe7, chiu7-si7 Siong7-te3.  42). Ia5-sou ka7 in kong2, Na7 si7 Siong7-te3 choe3 lin2 e5 Pe7, lin2 chiu7 thiaN3 goa2; in-ui7 goa2 si7 tui3 Siong7-te3 chhut; iah8 lai5 kau3 chia, m7 si7 chu7-choan lai5, si7 I chhe goa2.  43). Lin2 bo5 beng5 goa2 e5 oe7 si7 chaiN2-iuN7? Si7 in-ui7 lin2 boe7-oe7 thiaN goa2 e5 to7-li2.  44). Lin2 sou2 tui3 i chhut e5 pe7, chiu7-si7 Mou5-kui2; lin2 e5 pe7 e5 su-iok8, lin2 ai3 beh kiaN5 i. I tui3 khi2-thau5 choe3 thai5-lang5 e5, bo5 khia7-tiau5 ti7 chin-li2, in-ui7 i lai7-bin7 bo5 chin-li2. I kong2 peh8-chhat8 e5 si5, chiu7-si7 tui3 ka-ki7 sou2 u7 e5 lai5 kong2; in-ui7 i si7 peh8-chhat8 e5, iah8 choe3 peh8-chhat8 e5 pe7.  45). In-ui7 goa2 kong2 chin-li2, lin2 m7 sin3 goa2.  46). Lin2 tiong-kan chi7-chui7 gi2 goa2 u7 choe7? Goa2 na7 kong2 chin-li2, lin2 siaN2-su7 m7 sin3 goa2?  47). Tui3 Siong7-te3 chhut-e5 thiaN Siong7-te3 e5 oe7; lin2 sou2-i2 m7 thiaN, in-ui7 lin2 m7 si7 tui3 Siong7-te3 chhut.  48). Iu5-thai3 lang5 in3 I kong2, Goan2 kong2 li2 si7 Sat-ma2-li7-a lang5, koh hoan7-tioh8 kui2, kiam2 bo5 chin tioh8?  49). Ia5-sou in3 kong2, Goa2 m7 si7 hoan7-tioh8 kui2; goa2 si7 chun-keng3 goa2 e5 Pe7, na7-si7 lin2 bu2-ban7 goa2.  50). Goa2 bo5 kiu5 ka-ki7 e5 eng5-kng; u7 chit8-e5 teh thoe3 goa2 kiu5 koh sim2-phoaN3 e5.  51). Goa2 sit8-sit8 ka7 lin2 kong2, Lang5 na7 siu2 goa2 e5 to7-li2, chiu7 eng2-oan2 bo5 kiN3-tioh8 si2.  52). Iu5-thai3 lang5 ka7 I kong2, TaN goan2 chai li2 si7 hoan7-tioh8 kui2. A-pek-lah8-han2 si2, chiah e5 sian-ti iah8 si2, na7-si7 li2 kong2, Lang5 na7 siu2 goa2 e5 to7-li2, chiu7 eng2-oan2 bo5 si2.  53). Li2 kiam2 pi2 goan2 e5 chou2 A-pek-lah8-han2 khah toa7 mah? i i2-keng si2, chiah e5 sian-ti iah8 si2, li2 ka-ki7 sng3 choe3 sim2-mih8 lang5 ah?  54). Ia5-sou in3 kong2, Goa2 na7 eng5-kng ka-ki7, goa2 e5 eng5-kng chiu7 m7 chiuN7-sng3; eng5-kng goa2 e5 si7 goa2 e5 Pe7; chiu7-si7 lin2 sou2 kong2 choe3 lin2 e5 Siong7-te3 e5.  55). Lin2 m7 bat I; tok8-tok8 goa2 bat I; goa2 na7 kong2, M7 bat I, chiu7 goa2 si7 peh8-chhat8 chhin-chhiuN7 lin2; tok8-tok8 goa2 bat I, iah8 siu2 I e5 to7-li2.  56). Lin2 e5 chou2 A-pek-lah8-han2 kek8 hoaN-hi2, si7 beh khoaN3-kiN3 goa2 e5 jit8-chi2; khoaN3-kiN3, chiu7 hoaN-hi2.  57). Iu5-thai3 lang5 chiu7 tui3 I kong2, Li2 be7 chiuN7 gou7-chap8 he3, kiam2 bat khoaN3-kiN3 A-pek-lah8-han2 mah?  58). Ia5-sou ka7 in kong2, Goa2 sit8-sit8 ka7 lin2 kong2, Be7 u7 A-pek-lah8-han2, goa2 chiu7 ti7-teh.  59). In chiu7 theh8 chioh8-thau5 beh tim3 I; na7-si7 Ia5-sou ka-ki7 un2-bat8, tui3 tian7-tng5 chhut-khi3.

[9]	Ia5-sou kiaN5 ke3 e5 si5, khoaN3-kiN3 chit8 lang5 chhut-si3 chiu7 chhiN-mi5.  2). I e5 hak8-seng mng7 I kong2, Liap8-pi2, chit lang5 chhut-si3 chiu7 chhiN-mi5, tui3 chi7-chui7 hoan7-choe7, si7 i pun2-sin, a2-si7 i e5 pe7-bu2 ah?  3). Ia5-sou in3 kong2, Chit lang5 bo5 hoan7-choe7, i e5 pe7-bu2 iah8 bo5; tok8-tok8 beh eng7 i lai5 hian2-beng5 Siong7-te3 e5 sou2 choe3.  4). Si5 iau2 si7 jit8-si5, lan2 tioh8 choe3 chhe goa2 e5 e5 kang; mi5-si5 beh kau3, hit tiap8 chiu7 bo5 lang5 oe7 choe3 kang.  5). Goa2 ti7 se3-kan e5 si5, si7 se3-kan e5 kng.  6). Chiah e5 oe7 kong2-liau2, chiu7 phui3 noa7 ti7 thou5-kha, eng7 noa7 kiau2 thou5, eng7 thou5 kou5 chhiN-mi5 lang5 e5 bak8-chiu, ka7 i kong2, Khi3 soe2 ti7 Se-lo5-a e5 ti5. (Se-lo5-a, hoan-ek8 chiu7-si7 Hong7-chhe).  7). I chiu7 khi3 soe2, to3-tng2-lai5 i2-keng oe7 khoaN3-kiN3.  8). I e5 chhu3-piN kap peng5-sou3 khoaN3-kiN3 i choe3 khit-chiah8 e5, kong2, Chit lang5 kiam2 m7 si7 che7-teh lai5 kiu5-khit e5 mah?  9). U7 lang5 kong2, Chiu7-si7 i; u7 lang5 kong2, M7 si7, si7 chhin-chhiuN7 i na7-tiaN7. I ka-ki7 kong2, Goa2 chiu7-si7.  10). In chiu7 ka7 i kong2, Li2 e5 bak8-chiu chaiN2-iuN7 tit-tioh8 khui?  11). I in3 kong2, Hit e5 mia5 kio3 Ia5-sou e5 kiau2 thou5 kou5 goa2 e5 bak8-chiu, ka7 goa2 kong2, Khi3 Se-lo5-a soe2; goa2 sui5-si5 khi3 soe2, chiu7 tit-tioh8 khoaN3-kiN3.  12). In chiu7 ka7 i kong2, Hit lang5 ti7 ta2-loh8? I kong2, Goa2 m7 chai.
	13). In chhoa7 hit-e5 peng5-sou3 chhiN-mi5 e5 khi3 kiN3 Hoat-li7-sai3 lang5.  14). Ia5-sou kiau2 thou5 lai5 khui i e5 bak8-chiu e5 jit8 si7 an-hioh-jit8.  15). Sou2-i2 Hoat-li7-sai3 lang5 iah8 mng7 i si7 chaiN2-iuN7 tit-tioh8 khoaN3-kiN3. I chiu7 ka7 in kong2, I chiong thou5-be5 he7 ti7 goa2 e5 bak8-chiu, goa2 khi3 soe2, chiu7 khoaN3-kiN3.  16). Hoat-li7-sai3 lang5 tiong u7-e5 kong2, Chit lang5 bo5 siu2 an-hioh-jit8, m7 si7 tui3 Siong7-te3 lai5. U7-e5 kong2, U7 choe7 e5 lang5 thai2 oe7 kiaN5 chit ho7 sin5-jiah ah? In tui3 an2-ni hun-peng5.  17). In koh ka7 chhiN-mi5 lang5 kong2, I i2-keng khui li2 e5 bak8-chiu, li2 kong2 I si7 sim2-mih8 ho7 lang5? I kong2, Si7 sian-ti lang5.  18). Iu5-thai3 lang5 m7 sin3 i peng5-sou3 chhiN-mi5, oe7 koh khoaN3-kiN3; kau3 kio3 tit-tioh8 khoaN3-kiN3 e5 e5 pe7-bu2 lai5,  19). chiu7 mng7 in kong2, Chit-e5 si7 lin2 e5 kiaN2, chiu7-si7 lin2 sou2 kong2 chhut-si3 chhiN-mi5 e5 mah? taN i chaiN2-iuN7 oe7 khoaN3-kiN3?  20). I e5 pe7-bu2 in3 kong2, I si7 goan2 e5 kiaN2, chhut-si3 chhiN-mi5, goan2 chai; taN i chaiN2-iuN7 tit-tioh8 khoaN3-kiN3, goan2 m7 chai;  21). chi7-chui7 khui i e5 bak8-chiu, goan2 iah8 m7 chai; i toa7-han3 lah; mng7 i, i beh ka-ki7 kong2.  22). I e5 pe7-bu2 kong2 an2-ni, si7 in-ui7 kiaN Iu5-thai3 lang5; in-ui7 Iu5-thai3 lang5 i2-keng u7 teng7 iok, na7 u7 jin7 Ia5-sou choe3 Ki-tok e5, tioh8 kek-chhut hoe7-tng5.  23). Sou2-i2 i e5 pe7-bu2 kong2, I toa7-han3 lah; thang mng7 i.  24). In chiu7 koh kio3 peng5-sou3 chhiN-mi5 e5, ka7 i kong2, Tioh8 kui eng5-kng Siong7-te3; goan2 chai chit lang5 si7 u7 choe7 e5 lang5.  25). I chiu7 in3 kong2, I si7 u7 choe7 e5 lang5 a2 m7 si7, goa2 m7 chai; chi2-u7 chai chit8 hang7, chiu7-si7 goa2 cheng5 chhiN-mi5, hian7-kim oe7 khoaN3-kiN3.  26). In chiu7 ka7 i kong2, I ka7 li2 choe3 sim2-mih8? an3-chaiN2-iuN7 khui li2 e5 bak8-chiu?  27). In3 kong2, Goa2 i2-keng ka7 lin2 kong2, lin2 m7 thiaN; siaN2-su7 ai3 koh thiaN? kiam2 si7 lin2 iah8 ai3 choe3 I e5 hak8-seng mah?  28). In chiu7 me7 i, kong2, Li2 chiu7-si7 I e5 hak8-seng; goan2 si7 Mou5-se e5 hak8-seng.  29). Siong7-te3 u7 tui3 Mou5-se kong2 oe7, si7 goan2 sou2 chai; tok8-tok8 chit lang5, goan2 m7 chai I tui3 ta2-loh8 lai5.  30). Hit lang5 in3 kong2, Che chiu7 ki5 lah, I khui goa2 e5 bak8-chiu, iah8 lin2 m7 chai I tui3 ta2-loh8 lai5.  31). Lan2 chai Siong7-te3 bo5 thiaN u7 choe7 e5 lang5; tok8-tok8 lang5 na7 keng3-pai3 Siong7-te3 lai5 kiaN5 I e5 chi2-i3, I chiu7 thiaN i.  32). Tui3 kou2-cha2 i2-lai5, be7 bat thiaN-kiN3 chhut-si3 chhiN-mi5 e5, u7 lang5 khui i e5 bak8-chiu.  33). Chit lang5 na7 m7 si7 tui3 Siong7-te3 lai5, chiu7 bo5 sou2 oe7 choe3.  34). In chiu7 in3 i, kong2, Li2 choan5-jian5 chhut-si3 ti7 choe7-ok tiong, hoan2-tng2 ka3-si7 goan2 mah? Chiu7 kek i chhut.
	35). Ia5-sou thiaN-kiN3 in kek i chhut; au7-lai5 chhe7-tioh8 i, chiu7 kong2, Li2 sin3 Siong7-te3 e5 KiaN2 mah?  36). I in3 kong2, Chu2 ah, I si7 chi7-chui7, hou7 goa2 sin3 I?  37). Ia5-sou ka7 i kong2, Li2 bat khoaN3-kiN3 I, hian7-chai7 kap li2 kong2 oe7 e5, chiu7-si7.  38). I chiu7 kong2, Chu2 ah, goa2 sin3. Chiu7 pai3 I.  39). Ia5-sou kong2, Goa2 in-ui7 sim2-phoaN3 lim5-kau3 chit se3-kan, hou7 boe7 khoaN3-kiN3 e5 lang5 khoaN3-kiN3; ia7 khoaN3-kiN3 e5 lang5 piN3-choe3 chhiN-mi5.  40). Kap I saN-kap ti7-teh e5 Hoat-li7-sai3 lang5 thiaN-kiN3 chiah e5 oe7, chiu7 ka7 I kong2, Chong2 bo5 goan2 iah8 chhiN-mi5 mah?  41). Ia5-sou ka7 in kong2, Lin2 na7 chhiN-mi5, chiu7 bo5 choe7; taN lin2 kong2, Goan2 khoaN3-kiN3; chiu7 lin2 e5 choe7 tiaN7-tiaN7 ti7-teh.

[10]	Goa2 sit8-sit8 ka7 lin2 kong2, Jip8 iuN5-tiau5, bo5 tui3 hit e5 mng5, lai5 tui3 pat8 sou2-chai7 poaN5-ke3 e5, si7 chhat8, si7 kiong5-to7.  2). Tui3 mng5 jip8 e5, si7 iuN5 e5 bok8-chia2.  3). Kou3 mng5 e5 ka7 i khui; iuN5 thiaN i e5 siaN; chiu7 sui5 mia5 kio3 ka-ki7 e5 iuN5, chhoa7 in chhut.  4). I2-keng chiong ka-ki7 e5 iuN5 long2 pang3 i chhut-khi3, chiu7 choe3-thau5 kiaN5, iuN5 iah8 te3 i; in-ui7 jin7-tit i e5 siaN.  5). Koat-toan3 bo5 te3 siN-hun7 lang5, chiu7-si7 siam2-pi7 i; in-ui7 boe7 jin7-tit siN-hun7 lang5 e5 siaN.  6). Ia5-sou eng7 chit e5 phi3-ju7 ka7 in kong2; in m7 chai I sou2 ka7 in kong2 e5 si7 sim2-mih8.
	7). Sou2-i2 Ia5-sou koh ka7 in kong2, Goa2 sit8-sit8 ka7 lin2 kong2, Goa2 chiu7-si7 iuN5-tiau5 e5 mng5.  8). KiN3-na7 tai7-seng goa2 lai5 e5 si7 chhat8, si7 kiong5-to7; na7-si7 iuN5 bo5 thiaN in.  9). Goa2 chiu7-si7 mng5; na7 u7 tui3 goa2 jip8 e5, beh tit-tioh8 kiu3, koh beh chhut jip8, iah8 beh tit-tioh8 chhau2-liau7.  10). Chhat8 lai5, bo5 m7 si7 ai3 thau, ai3 thai5, ai3 biat8-bo5; goa2 lai5 si7 beh hou7 in u7 oah8, koh u7 hong-seng7.  11). Goa2 chiu7-si7 ho2 e5 bok8-chia2; ho2 e5 bok8-chia2 ui7-tioh8 iuN5 pang3-sak siN3-mia7.  12). Choe3 chhiaN3-kang e5, m7 si7 choe3 bok8-chia2, iuN5 ia7 m7 si7 i ka-ki7 e5 iuN5; khoaN3-kiN3 chhai5-long5 lai5, pang3-sak iuN5 chiu7 to5-chau2, chhai5-long5 ka7 in, koaN2-soaN3 in;  13). che si7 in-ui7 i choe3 chhiaN3-kang, bo5 koan-sim ti7 iuN5.  14). Goa2 si7 ho2 e5 bok8-chia2; goa2 bat hiah e5 siok8 goa2 e5, siok8 goa2 e5 iah8 bat goa2.  15). Chhin-chhiuN7 Pe7 bat goa2, goa2 bat Pe7 chit8 iuN7; koh goa2 ui7-tioh8 iuN5 pang3-sak siN3-mia7.  16). Goa2 iau2 u7 iuN5, m7 si7 siok8 chit tiau5 e5; goa2 tek-khak tioh8 chhoa7 in lai5, in iah8 beh thiaN goa2 e5 siaN; koh beh chiaN5 choe3 chit8 kun5, kui chit8 e5 bok8-chia2.  17). Sou2-i2 Pe7 thiaN3 goa2, in-ui7 goa2 pang3-sak goa2 e5 siN3-mia7, thang koh hok8-to3 i.  18). Bo5 lang5 tui3 goa2 chhu2 i, si7 goa2 ka-ki7 pang3-sak i. Goa2 u7 koan5 thang pang3-sak iah8 u7 koan5 thang hok8-to3. Che si7 goa2 tui3 goa2 e5 Pe7 sou2 siu7 e5 beng7-leng7.
	19). In-ui7 chiah e5 oe7 Iu5-thai3 lang5 e5 tiong-kan koh u7 hun-peng5.  20). Ki5-tiong choe7-choe7 lang5 kong2, I hoan7-tioh8 kui2, teh hoat-kong5; mih-sai2 thiaN I ah?  21). Koh u7 lang5 kong2, Che m7 si7 hoan7-tioh8 kui2 e5 lang5 e5 oe7. Kui2 kiam2 oe7 khui chhiN-mi5 lang5 e5 bak8-chiu mah?
	22). Ti7 Ia5-lou7-sat-leng2, u7 hian3-tian7 choeh, si7 tang-thiN si5;  23). Ia5-sou ti7 tian7-nih8, kiaN5 ti7 Sou2-lo5-bun5 e5 leng2-long5.  24). Iu5-thai3 lang5 ui5-lui5, lai5 ka7 I kong2, Li2 hou7 goan2 e5 sim tiu5-tu5, beh kau3 sim2-mih8 si5 ah?  25). Li2 na7 si7 Ki-tok, tioh8 beng5-beng5 ka7 goan2 kong2. Ia5-sou in3 kong2, Goa2 bat ka7 lin2 kong2, na7-si7 lin2 m7 sin3; goa2 ti7 goa2 e5 Pe7 e5 mia5 sou2 kiaN5 e5 su7, chiah-e5 si7 choe3 goa2 e5 kan-cheng3.  26). Na7-si7 lin2 m7 sin3, in-ui7 lin2 m7 si7 goa2 e5 iuN5.  27). Goa2 e5 iuN5 thiaN goa2 e5 siaN, goa2 bat in, in iah8 te3 goa2;  28). koh goa2 hou7 in u7 eng2-oah8; in koat-toan3 eng2-oan2 boe7 tim5-lun5; bo5 chit8-e5 oe7 tui3 goa2 e5 chhiu2 chhiuN2 in khi3.  29). Goa2 e5 Pe7, chiu7-si7 eng7 iuN5 hou7 goa2 e5, khah toa7 ban7-hang7-u7; bo5 chit8-e5 oe7 tui3 Pe7 e5 chhiu2 chhiuN2-khi3.  30). Goa2 kap Pe7 si7 chit8-e5.  31). Iu5-thai3 lang5 koh theh8 chioh8-thau5 ai3 tim3 I.  32). Ia5-sou in3 kong2, Goa2 tui3 Pe7 eng7 choe7-choe7 ho2 su7 hou7 lin2 khoaN3; ki5-tiong ui7-tioh8 ta2-loh8 chit8 hang7, eng7 chioh8-thau5 tim3 goa2?  33). Iu5-thai3 lang5 in3 I kong2, Goan2 eng7 chioh8 tim3 li2, m7 si7 ui7-tioh8 ho2 su7, chiu7-si7 ui7-tioh8 siat-tok8; in-ui7 li2 si7 lang5, iah8 ka-ki7 liah8 choe3 Siong7-te3.  34). Ia5-sou in3 kong2, Lin2 e5 lut8-hoat kiam2 bo5 ki3-chai3, kong2, Goa2 kong2 lin2 si7 siong7-te3 mah?  35). Ki3-jian5 kong2 hong7 Siong7-te3 e5 oe7 e5 choe3 siong7-te3, (iah8 seng3-keng boe7-oe7 hoe3-bo5),  36). taN lun7 Pe7 sou2 hun-piat choe3 seng3, chhe I jip8 se3-kan e5, lin2 chiu7 kong2, Li2 teh siat-tok8 mah? in-ui7 goa2 kong2, Goa2 si7 Siong7-te3 e5 KiaN2.  37). Goa2 na7 bo5 kiaN5 goa2 e5 Pe7 e5 su7, chiu7 boh8-tit sin3 goa2.  38). Goa2 na7 kiaN5 i, sui-bong2 m7 sin3 goa2, tioh8 sin3 hiah e5 su7; hou7 lin2 ia7 chai ia7 beng5-pek8 Pe7 tiam3-ti7 goa2, goa2 tiam3-ti7 Pe7.  39). In koh-chai3 beh liah8 Ia5-sou, I chiu7 thoat-li7 in e5 chhiu2 khi3.
	40). Koh khi3 Iok-tan3 goa7, kau3 Iok-han7 khi2-thau5 kiaN5 soe2-le2 e5 sou2-chai7, toa3 hia khia7-khi2.  41). Lang5 choe7-choe7 chiu7-kun7 I; koh kong2, Iok-han7 long2 bo5 kiaN5 sin5-jiah, tok8-tok8 Iok-han7 sou2 kong2 chi2 chit lang5 e5, long2 si7 chin.  42). Ti7 hia lang5 choe7-choe7 sin3 I.

[11]	U7 chit8 lang5, mia5 Liap8-sat-lou7, phoa3-piN7; i khia7 ti7 Pek-tai7-ni5, chiu7-si7 Ma2-li7-a kap i e5 chi2-be7 Ma2-tai7 e5 hiuN-sia7.  2). Chit e5 Ma2-li7-a chiu7-si7 bat eng7 hiuN-iu5 boah Chu2, eng7 i e5 thau5-mng5 chhit Chu2 e5 kha e5, i e5 hiaN-ti7 Liap8-sat-lou7 phoa3-piN7.  3). In nng7 e5 chi2-be7 chiu7 chhe lang5 khi3 chhe7 Ia5-sou, kong2, Chu2 ah, li2 sou2 thiaN3 e5 lang5 phoa3-piN7 lah.  4). Ia5-sou thiaN-kiN3 chiu7 kong2, Chit e5 piN7 put-ti3 kau3 si2, chiu7-si7 ui7-tioh8 Siong7-te3 e5 eng5-kng, hou7 Siong7-te3 e5 KiaN2 tui3 chit-e5 tit-tioh8 eng5-kng.  5). TaN Ma2-tai7, kap i e5 chi2-be7, kap Liap8-sat-lou7, long2 si7 Ia5-sou sou2 thiaN3 e5 lang5.  6). Ki3-jian5 thiaN-kiN3 i phoa3-piN7, chiu7 ti7 sou2 toa3 e5 sou2-chai7, iu5-goan5 toa3 nng7 jit8.  7). Au7-lai5 chiu7 ka7 hak8-seng kong2, Lan2 koh lai5 khi3 Iu5-thai3.  8). Hak8-seng ka7 I kong2, Liap8-pi2, kun7-lai5 Iu5-thai3 lang5 ai3 beh eng7 chioh8-thau5 tim3 li2; li2 iau2 beh koh khi3 hia mah?  9). Ia5-sou in3 kong2, Chit8 jit8 kiam2 bo5 lak8 si5 mah? Lang5 na7 jit8-si5 kiaN5, chiu7 boe7 tak-tioh8, in-ui7 khoaN3-kiN3 chit se3-kan e5 kng.  10). Chong2-si7 lang5 na7 mi5-si5 kiaN5, chiu7 tak-tioh8, in-ui7 lai7-tiong bo5 kng.  11). Kong2 soah, koh ka7 in kong2, Lan2 e5 peng5-iu2 Liap8-sat-lou7 teh khun3; goa2 khi3 si7 beh kio3 i chhiN2.  12). Hak8-seng kong2, Chu2 ah, i na7 teh khun3, chiu7 oe7 ho2.  13). Ia5-sou sou2 kong2 si7 chi2 i si2; na7-si7 in liah8-chun2 si7 chi2 i an-bin5 teh khun3.  14). Sou2-i2 Ia5-sou beng5-beng5 ka7 in kong2, Liap8-sat-lou7 si2 lah.  15). Goa2 iah8 ui7-tioh8 lin2 hoaN-hi2, in-ui7 goa2 bo5 ti7 hia, si7 beh hou7 lin2 sin3; chong2-si7 lan2 lai5 khi3 chiu7-kun7 i.  16). To-ma2, chheng Te2-thou2-ma2 e5, chiu7 ka7 tang5 choe3 hak8-seng e5 lang5 kong2, Lan2 chiah-e5 iah8 lai5 khi3, kap I saN-tang5 si2.
	17). Ia5-sou kau3 e5 si5, Liap8-sat-lou7 ti7 bong7-nih8 i2-keng si3 jit8 lah.  18). Pek-tai7-ni5 kun7 Ia5-lou7-sat-leng2, saN-li7 iok-liong7 gou7 li2;  19). u7 Iu5-thai3 choe7-choe7 lang5 i2-keng chiu7-kun7 Ma2-tai7 Ma2-li7-a, beh ui7-tioh8 in e5 hiaN-ti7 lai5 an-ui3 in.  20). Ma2-tai7 thiaN-kiN3 Ia5-sou lai5, chiu7 khi3 chih I; Ma2-li7-a iu5-goan5 che7 ti7 chhu3-lai7.  21). Ma2-tai7 tui3 Ia5-sou kong2, Chu2 ah, li2 na7 ti7 chia, goa2 e5 hiaN-ti7 chiu7 boe7 si2.  22). Goa2 taN iah8 chai kiN3-na7 li2 tui3 Siong7-te3 kiu5 e5, Siong7-te3 beh hou7 li2.  23). Ia5-sou ka7 i kong2, Li2 e5 hiaN-ti7 beh koh-oah8.  24). Ma2-tai7 ka7 I kong2, Goa2 chai boat8-jit8, koh-oah8 e5 si5, i beh koh-oah8.  25). Ia5-sou ka7 i kong2, Koh-oah8 kap oah8-mia7 si7 chai7-ti7 goa2; sin3 goa2 e5 lang5 sui-bong2 si2, iau2-ku2 beh oah8;  26). kiN3-na7 oah8 lai5 sin3 goa2 e5 lang5 eng2-eng2 boe7 si2. Li2 sin3 chit-e5 mah?  27). I ka7 I kong2, Chu2 ah, si7 lah, goa2 i2-keng sin3 li2 si7 Ki-tok, Siong7-te3 e5 KiaN2, chiu7-si7 lai5 jip8 se3-kan e5.  28). Kong2 soah, chiu7 to3-khi3, am3-chiN7 kio3 i e5 chi2-be7 Ma2-li7-a, kong2, Sian-siN lai5 lah, teh kio3 li2.  29). Ma2-li7-a thiaN-kiN3, kin2-kin2 khi2-lai5, khi3 chiu7-kun7 I.  30). Hit tiap8 Ia5-sou iau2-be7 jip8 hiuN-sia7, iau2 ti7 Ma2-tai7 chih I e5 sou2-chai7.  31). Hiah-e5 kap Ma2-li7-a ti7 chhu3-lai7 teh an-ui3 i e5 Iu5-thai3 lang5, khoaN3-kiN3 i kin2-kin2 khi2-lai5 chhut-khi3, chiu7 te3 i, phah-sng3 i beh khi3 bong7-nih8 thi5-khau3.  32). Ma2-li7-a kau3 Ia5-sou sou2 ti7-teh e5 sou2-chai7, khoaN3-kiN3 I, chiu7 phak ti7 I e5 kha-e7, ka7 I kong2, Chu2 ah, li2 na7 ti7 chia, goa2 e5 hiaN-ti7 chiu7 boe7 si2.  33). Ia5-sou khoaN3-kiN3 i thi5-khau3, koh kap i saN-kap lai5 e5 Iu5-thai3 lang5 iah8 thi5-khau3, chiu7 chin chhoeh-sim, koh toa7 ju5-loan7,  34). kong2, Lin2 he7 i ti7 sim2-mih8 sou2-chai7? In chiu7 ka7 I kong2, Chu2 ah, lai5 khi3 khoaN3.  35). Ia5-sou lau5 bak8-sai2.  36). Iu5-thai3 lang5 chiu7 kong2, Li2 khoaN3, I thiaN3 chit lang5 kau3 an2-ni!  37). Ki5-tiong u7-e5 kong2, I bat khui chhiN-mi5 lang5 e5 bak8-chiu, kiam2 boe7 hou7 chit lang5 bo5 si2 mah?  38). Ia5-sou koh chhoeh-sim kau3 bong7-nih8. Hit e5 bong7 si7 chioh8-tong7, u7 chit8 te3 chioh8 that he7-teh.  39). Ia5-sou kong2, Soa2-khui hit te3 chioh8. Si2 lang5 e5 chi2-be7 Ma2-tai7 ka7 I kong2, Chu2 ah, taN chhau3 lah; i2-keng si2 si3 jit8 lah.  40). Ia5-sou ka7 i kong2, Goa2 kiam2 bo5 ka7 li2 kong2, li2 na7 sin3, oe7 khoaN3-kiN3 Siong7-te3 e5 eng5-kng mah?  41). In chiu7 soa2-khui hit te3 chioh8. Ia5-sou kiah8 bak8 ng3 thiN, kong2, Pe7 ah, Goa2 kam2-sia7 li2, in-ui7 li2 i2-keng thiaN goa2.  42). Goa2 chai li2 siong5-siong5 thiaN goa2; tok8-tok8 goa2 kong2 an2-ni, si7 ui7-tioh8 chiu-ui5 teh khia7 e5 cheng3 lang5, hou7 in sin3 li2 chhe goa2.  43). Kong2 soah, chiu7 toa7 siaN au5-kio3, kong2, Liap8-sat-lou7, chhut-lai5.  44). Si2 lang5 chiu7 chhut-lai5, chhiu2 kha chat pou3, bin7 pau kun. Ia5-sou ka7 in kong2, Thau2-khui, hou7 i kiaN5.
	45). Chiu7-kun7 Ma2-li7-a e5 Iu5-thai3 lang5, khoaN3-kiN3 Ia5-sou sou2 kiaN5 e5 tai7-chi3 e5, choe7-choe7 sin3 I.  46). Tok8-tok8 ki5-tiong u7-e5 khi3 chhe7 Hoat-li7-sai3 lang5, chiong Ia5-sou sou2 kiaN5 e5 tai7-chi3 ka7 in kong2.
	47). Tui3 an2-ni chiah e5 che3-si-thau5 kap Hoat-li7-sai3 lang5 chu7-chip8 kong-hoe7, kong2, Lan2 teh chhong3 sim2-mih8? in-ui7 chit lang5 kiaN5 choe7-choe7 sin5-jiah.  48). Lan2 na7 iong5-un2 I an2-ni, cheng3 lang5 beh sin3 I; iah8 Lo5-ma2 lang5 beh lai5, siu-sip8 lan2 e5 toe7-hng kap peh-siN3.  49). Ki5-tiong chit8 lang5, chiu7-si7 Kai-a-hoat, hit ni5 choe3 che3-si-thau5 e5, ka7 in kong2, Lin2 m7 chai poaN3-hang7, iah8 bo5 siuN7,  50). chit8 lang5 thoe3 peh-siN3 si2, hou7 thong kok bian2 biat8-bo5, si7 lin2 e5 li7-ek.  51). I kong2 chit e5 oe7, m7 si7 tui3 ka-ki7; si7 in-ui7 hit ni5 i choe3 che3-si-thau5, chham3-gu2 Ia5-sou beh ui7-tioh8 chit e5 peh-siN3 si2;  52). koh m7 na7 ui7-tioh8 chit e5 peh-siN3; iah8 si7 beh chu7-chip8 Siong7-te3 si3-soaN3 e5 kiaN2-ji5 hap8 choe3 chit8-e5.  53). Sou2-i2 tui3 hit jit8, in ke3-bou5 beh thai5 I.
	54). Tui3 an2-ni Ia5-sou bo5 koh hian2-jian5 kiaN5 ti7 Iu5-thai3 lang5 e5 tiong-kan, chiu7 li7-khui hia, khi3 kun7 khong3-ia2 e5 toe7, kau3 chit8 e5 siaN5, mia5 I2-hoat-lian5; kap hak8-seng toa3 hia.   55). Iu5-thai3 lang5 poaN5-ke3-choeh kun7 lah; choeh-ki5 cheng5, choe7-choe7 lang5 tui3 hiuN-sia7 chiuN7 Ia5-lou7-sat-leng2, beh ka-ki7 chheng-khi3.  56). In chiu7 chhe7 Ia5-sou, koh khia7 ti7 tian7-lai7, saN-kap kong2, Lin2 phah-sng3 chaiN2-iuN7? I bo5 beh lai5 hu3 choeh mah?  57). Chiah e5 che3-si-thau5 kap Hoat-li7-sai3 lang5 i2-keng chhut beng7-leng7, na7 u7 lang5 chai I ti7 ta2-loh8, chiu7 tioh8 lai5 po3, hou7 in thang khi3 liah8 I.

[12]	Sou2-li2 Ia5-sou ti7 poaN5-ke3-choeh cheng5 lak8 jit8 kau3 Pek-tai7-ni5, chiu7-si7 Liap8-sat-lou7 sou2 toa3 e5 sou2-chai7; i si7 Ia5-sou tui3 si2-lang5 tiong hou7 i koh-oah8 e5.  2). In chiu7 ti7 hia ui7-tioh8 Ia5-sou pi7-pan7 e5-hng tng3; Ma2-tai7 teh su-hau7; Liap8-sat-lou7 iah8 si7 tang5 toh e5 chit8-e5.  3). Ma2-li7-a chiu7 theh8 chit8 kun kek8 kui3-khi3 chin e5 na2-tat8 hiuN-iu5, boah Ia5-sou e5 kha, koh eng7 ka-ki7 e5 thau5-mng5 chhit I e5 kha, hiuN-iu5 e5 phang moa2 chhu3.  4). U7 I e5 hak8-seng chit8 e5, beh boe7 I e5, chiu7-si7 Ka-liok8 lang5 Iu5-tai7, kong2,  5). SiaN2-su7 m7 chiong chit e5 ko-iu5 boe7 gun5-a2 saN-pah e5, lai5 hou7 song3-hiong lang5 ah?  6). I kong2 an2-ni, m7 si7 in-ui7 i koan-sim ti7 song3-hiong lang5; si7 in-ui7 i si7 chhat8, koh koan2 chiN5-te7 thau-theh8 sou2 he7 e5 na7-tiaN7.  7). Ia5-sou chiu7 kong2, Chhut-chai7 i chiong chit-e5 lau5-teh, kau3 goa2 bai5-chong3 e5 jit8.  8). In-ui7 siong5-siong5 u7 song3-hiong lang5 kap lin2 ti7-teh; na7-si7 goa2 bo5 siong5-siong5 kap lin2 ti7-teh.
	9). Iu5-thai3 e5 peh-siN3 choe7-choe7 chai Ia5-sou ti7 hia; chiu7 lai5, m7 na7 in-ui7 Ia5-sou e5 ian5-kou3, iah8 ai3 beh khoaN3 I sou2 hou7 i tui3 si2-lang5 tiong koh-oah8 e5 Liap8-sat-lou7.  10). Tok8-tok8 chiah e5 che3-si-thau5 ke3-bou5 beh soa3 thai5-si2 Liap8-sat-lou7;  11). in-ui7 Iu5-thai3 lang5 choe7-choe7 ui7-tioh8 i e5 ian5-kou3, khi3 sin3 Ia5-sou.
	12). Keh jit8, u7 choe7-choe7 hu3 choeh e5 lang5, i2-keng thiaN-kiN3 Ia5-sou beh kau3 Ia5-lou7-sat-leng2,  13). chiu7 kiah8 chang-chhiu7 ki, chhut-khi3 ngia5-chih I, kio3 kong2, Ho5-san3-na2, hong7 Chu2 e5 mia5 lai5 e5, chiu7-si7 I2-sek-liat8 e5 ong5, goan7 I tit-tioh8 o-lo2.  14). Ia5-sou tit-tioh8 chit8 chiah soe3 chiah lu5, khia5 i; chhin-chhiuN7 seng3-keng sou2 ki3, Sun5-siaN5 e5 cha-bou2-kiaN2 ah, boh8-tit kiaN;  15). li2 e5 Ong5 lai5 lah, khia5 lu5-a2-kiaN2.  16). Hak8-seng khi2-thau5 boe7 beng5 chiah e5 su7; kau3 Ia5-sou i2-keng tit-tioh8 eng5-kng e5 si5, chiah ki3-tit u7 ki3-chai3 chiah e5 su7 chi2 I, iah8 lang5 ko2-jian5 tui3 I kiaN5 chiah e5 su7.  17). Tng Ia5-sou kio3 Liap8-sat-lou7 chhut bong7, hou7 i tui3 si2-lang5 tiong koh-oah8 e5 si5, kap I ti7-teh e5 cheng3 lang5 choe3 kan-cheng3.  18). Tui3 an2-ni cheng3 lang5 khi3 ngia5-chih I, in-ui7 thiaN-kiN3 I u7 kiaN5 chit e5 sin5-jiah.  19). Hoat-li7-sai3 lang5 saN-kap kong2, Kho2-kian3 lin2 long2 bo5 chhai2-kang; lin2 khoaN3, thong se3-kan long2 khi3 te3 I lah.
	20). Tng choeh-ki5 chiuN7 lai5 keng3-pai3 e5, tiong-kan u7 kui2-na7 e5 Hi-li7-ni5 lang5;  21). in chiu7-kun7 Ka-li7-li7 e5 Pek-sai3-tai7 lang5 Hui-lek8, kiu5 i kong2, Sian-siN ah, goan2 ai3 kiN3 Ia5-sou.  22). Hui-lek8 lai5 ka7 An-tek-liat8 kong2; An-tek-liat8 kap Hui-lek8 lai5 ka7 Ia5-sou kong2.  23). Ia5-sou in3 kong2, Jin5-chu2 tit-tioh8 eng5-kng e5 si5 kau3 lah.  24). Goa2 sit8-sit8 ka7 lin2 kong2, Chit8 liap8 beh8 bo5 loh8 ti7 toe7-nih8 lai5 si2, chiu7 iu5-goan5 chit8 liap8 na7-tiaN7; si2, chiu7 kiat-sit8 choe7-choe7.  25). ThiaN3 ka-ki7 e5 siN3-mia7 e5, chiu7 song3-sit i; oan3-hun7 ka-ki7 e5 siN3-mia7 ti7 chit se3-kan e5, tek-khak po2 i kau3 eng2-oah8.  26). Lang5 na7 hok8-sai7 goa2, chiu7 tioh8 te3 goa2; goa2 sou2 ti7-teh e5 sou2-chai7, hok8-sai7 goa2 e5 lang5 iah8 beh ti7 hia; lang5 na7 hok8-sai7 goa2, goa2 e5 Pe7 beh tui3-tiong7 i.  27). TaN goa2 e5 sim toa7 peh-pak; beh chaiN2-iuN7 kong2? Pe7 ah, kiu3 goa2 chhut chit e5 si5. Chong2-si7 goa2 ui7-tioh8 chit-e5, chiah kau3 ti7 chit si5.  28). Pe7 ah, goan7 li2 eng5-hian2 li2 e5 mia5. Chiu7 tui3 thiN u7 siaN, kong2, Goa2 i2-keng eng5-hian2, beh koh-chai3 eng5-hian2 i.  29). Khia7 ti7 piN-a2 e5 cheng3 lang5 thiaN-kiN3 chiu7 kong2, Si7 lui5 tan5; u7 lang5 kong2, si7 thiN-sai3 ka7 I kong2 oe7.  30). Ia5-sou in3 kong2, Chit e5 siaN lai5, m7 si7 ui7-tioh8 goa2, chiu7-si7 ui7-tioh8 lin2.  31). Ti7 chit tiap8 chit se3-kan siu7 sim2-phoaN3; ti7 chit tiap8 chit se3-kan e5 jin5-kun beh siu7 koaN2-tiok8.  32). Goa2 na7 siu7 ku2-khi2 li7-khui toe7, chiu7 beh in2-chhoa7 cheng3 lang5 chiu7-kun7 goa2.  33). I kong2 chit e5 oe7, si7 chi2 I beh sim2-mih8 khoan2 lai5 si2.  34). Cheng3 lang5 chiu7 in3 I kong2, Goan2 thiaN-kiN3 lut8-hoat u7 kong2, Ki-tok eng2-eng2 ti7-teh; li2 chaiN2-iuN7 kong2, Jin5-chu2 tioh8 siu7 ku2-khi2? chit e5 Jin5-chu2 si7 chi7-chui7 ah?  35). Ia5-sou chiu7 ka7 in kong2, Kng ti7 lin2 e5 tiong-kan iau2 u7 tiap-a2 ku2 e5 si5. Lin2 u7 kng e5 si5, chiu7 tioh8 kiaN5, bian2-tit am3 kau3 ti7 lin2; hit-e5 kiaN5 ti7 am3 e5, i m7 chai kiaN5 kau3 ta2-loh8.  36). Lin2 u7 kng e5 si5, chiu7 tioh8 sin3 kng, hou7 lin2 chiaN5-choe3 kng-beng5 e5 lang5.
	Ia5-sou kong2 chiah e5 oe7, chiu7 li7-khui in, ka-ki7 un2-bat8.  37). Sui-jian5 ti7 in e5 bin7-cheng5 kiaN5 chiah choe7 sin5-jiah, in iu5-goan5 m7 sin3 I;  38). che si7 beh eng3-giam7 sian-ti I2-sai3-a e5 oe7, kong2,
	Chu2 ah, goan2 sou2 thoan5 hou7 lang5 thiaN, chi7-chui7 sin3 ah? 
	Chu2 chhiu2-kut e5 lat8, tui3 chi7-chui7 hian2-beng5 ah?
39). Sou2-i2 in boe7 sin3; in-ui7 I2-sai3-a koh u7 kong2,
	Chu2 hou7 in e5 bak8-chiu chhiN-mi5, sim ngi7;
	Bian2-tit in eng7 bak8-chiu khoaN3-kiN3, eng7 sim hiau2-ngou7,
	Oat8-to3-tng2,
	Chiu7 goa2 i-ho2 in.
	41). I2-sai3-a kong2 chiah-e5, in-ui7 khoaN3-kiN3 I e5 eng5-kng, lai5 lun7-kau3 I.  42). Sui-jian5 an2-ni, in e5 si7-toa7 khiok u7 choe7-choe7 sin3 I; ui7-tioh8 Hoat-li7-sai3 lang5 chiah bo5 jin7 I, bian2-tit kek-chhut hoe7-tng5;  43). in-ui7 in i3-ai3 tui3 lang5 lai5 e5 eng5-kng, khah ke3-thau5 tui3 Siong7-te3 lai5 e5 eng5-kng.
	44). Ia5-sou kio3 kong2, Sin3 goa2 e5 lang5 m7 si7 sin3 goa2, chiu7-si7 sin3 chhe goa2 e5.  45). KhoaN3-kiN3 goa2 e5, chiu7-si7 khoaN3-kiN3 chhe goa2 e5.  46). Goa2 chiu7-si7 kng lai5 jip8 se3-kan, hou7 kiN3-na7 sin3 goa2 e5 lang5 bou khia7-khi2 ti7 am3.  47). Lang5 na7 thiaN goa2 e5 oe7 iah8 m7 siu2, goa2 bo5 sim2-phoaN3 i; in-ui7 goa2 lai5, m7 si7 beh sim2-phoaN3 se3-kan, si7 beh kiu3 se3-kan.  48). Khi3-sak goa2, iah8 m7 chiap-lap8 goa2 e5 oe7 e5 lang5, chiu7 u7 sim2-phoaN3 i e5, chiu7-si7 goa2 sou2 kong2 e5 to7-li2, beh ti7 boat8-jit8 sim2-phoaN3 i.  49). In-ui7 goa2 sou2 kong2 m7 si7 chhut ti7 ka-ki7; chiu7-si7 chhe goa2 e5 Pe7, I u7 beng7-leng7 goa2, tioh8 thoan5 sim2-mih8, kong2 sim2-mih8.  50). Goa2 chai I e5 beng7-leng7 si7 eng2-oah8; sou2-i2 goa2 sou2 kong2 e5, si7 chiau3 Pe7 sou2 thoan5 hou7 goa2 e5, lai5 kong2 i.

[13]	PoaN5-ke3-choeh cheng5, Ia5-sou chai I li7-khui chit se3-kan kui ti7 Pe7 e5 si5 kau3, i2-keng thiaN3 ti7 se3-kan siok8 I e5 lang5, kau3 be2 iah8 thiaN3 in.  2). Chiah8 e5-hng tng3 e5 si5, Mou5-kui2 i2-keng chiong boe7 Ia5-sou e5 i3-su3 he7 ti7 Ka-liok8 lang5 Se-bun5 e5 kiaN2 Iu5-tai7 e5 sim;  3). Ia5-sou chai Pe7 i2-keng chiong ban7 mih8 kau ti7 I e5 chhiu2, koh chai I tui3 Siong7-te3 chhut, iah8 beh kui ti7 Siong7-te3,  4). chiu7 li7-khui toh, thng3 saN; theh8 kun ka-ki7 ha5.  5). To3 chui2 ti7 poaN5-nih8, soe2 hak8-seng e5 kha, chiong sou2 ha5 e5 kun ka7 in chhit.  6). Soe2 kau3 Se-bun5 Pi2-tek. Pi2-tek ka7 I kong2, Chu2 ah, li2 soe2 goa2 e5 kha mah?  7). Ia5-sou in3 i kong2, Goa2 sou2 choe3 e5, li2 hian7-kim m7 chai, au7-lai5 chiu7 oe7 hiau2-tit.  8). Pi2-tek kong2, Li2 eng2-oan2 bo5 thang soe2 goa2 e5 kha2. Ia5-sou in3 i kong2, Goa2 bo5 ka7 li2 soe2, li2 chiu7 kap goa2 bo5 kan-siap8.  9). Se-bun5 Pi2-tek ka7 I kong2, Chu2 ah, m7 na7 goa2 e5 kha, lian5 chhiu2 kap thau5-khak iah8 tioh8.  10). Ia5-sou ka7 i kong2, Lang5 soe2-ek8 liau2, chi2-u7 tioh8 soe2 kha, chiu7 chiau5-chng5 chheng-khi3; lin2 chiah-e5 si7 chheng-khi3, na7-si7 bo5 tak8-e5 an2-ni.  11). In-ui7 Ia5-sou chai boe7 I e5 lang5 si7 chi7-chui7; sou2-i2 kong2, Lin2 bo5 tak8-e5 chheng-khi3.
	12). I2-keng soe2 in e5 kha, chheng7 saN koh che7, chiu7 ka7 in kong2, Goa2 tui3 lin2 sou2 u7 kiaN5 e5, lin2 chai mah?  13). Lin2 chheng-hou goa2 Sian-siN ah, Chu2 ah; lin2 e5 oe7 tioh8; goa2 sit8-chai7 si7.  14). Goa2 choe3 Chu2, choe3 Sian-siN, siong7-chhiaN2 ka7 lin2 soe2 kha, lin2 iah8 tioh8 saN-kang7 soe2 kha.  15). In-ui7 goa2 i2-keng eng7 bou5-iuN7 hou7 lin2, hou7 lin2 chiau3 goa2 sou2 tui3 lin2 kiaN5 e5 lai5 kiaN5.  16). Goa2 sit8-sit8 ka7 lin2 kong2, Lou5-pok8 bo5 khah toa7 i e5 chu2-lang5; hong7 chhe e5 bo5 khah toa7 chhe i e5.  17). Lin2 ki3-jian5 chai chiah e5 su7, na7 khi3 kiaN5 i, chiu7 u7 hok-khi3.  18). Goa2 m7 si7 chi2 lin2 cheng3 lang5 lai5 kong2; goa2 sou2 keng2 e5, goa2 chai in; tok8-tok8 beh hou7 seng3-keng eng3-giam7, Chiah8 goa2 e5 piaN2 e5 lang5 kiah8-khi2 kha-au7-tiN that goa2.  19). TaN tai7-chi3 iau2-be7 chiaN5, goa2 seng ka7 lin2 kong2; kau3 tai7-chi3 chiaN5, hou7 lin2 sin3 goa2 chiu7-si7 I.  20). Goa2 sit8-sit8 ka7 lin2 kong2, Chiap-lap8 goa2 sou2 chhe e5, chiu7-si7 chiap-lap8 goa2, chiap-lap8 goa2, chiu7-si7 chiap-lap8 chhe goa2 e5.
	21). Ia5-sou kong2 an2-ni, sim-lai7 toa7 peh-pak, chiu7 kan-cheng3 kong2, Goa2 sit8-sit8 ka7 lin2 kong2, lin2 tiong-kan chit8 lang5 beh boe7 goa2.  22). Hak8-seng saN-khoaN3, siuN7 m7 chhut I si7 kong2 sim2-mih8 lang5.  23). U7 chit8 e5 hak8-seng, chiu7-si7 Ia5-sou sou2 thiaN3 e5, the kun7 Ia5-sou e5 heng-cheng5.  24). Se-bun5 Pi2-tek thim3 thau5 ka7 i kong2, ChhiaN2 ka7 goan2 kong2, I sou2 kong2 e5 si7 sim2-mih8 lang5.  25). I chiu7 hiaN3 sin oa2 Ia5-sou e5 heng-kham2, ka7 I kong2, Chu2 ah, si7 chi7-chui7?  26). Ia5-sou chiu7 in3 kong2, Goa2 un3 chit8 te3-a2 mih8 hou7 i, hit e5 lang5 chiu7-si7. Sui5-si5 un3 chit8 te3-a2, theh8 hou7 Ka-liok8 lang5 Se-bun5 e5 kiaN2 Iu5-tai7.  27). I siu7 mih8 liau2-au7, Sat-tan3 chiu7 jip8 i e5 sim. Ia5-sou chiu7 ka7 i kong2, Li2 sou2 choe3 e5, kin2-kin2 khi3 choe3.  28). Tang5 toh e5 lang5, bo5 lang5 chai ui7-tioh8 chaiN2-iuN7 tui3 i kong2 chit-e5.  29). In-ui7 Iu5-tai7 koan2 chiN5-te7, u7 lang5 phah-sng3, kaN2 si7 Ia5-sou ka7 i kong2, Li2 khi3 boe2 lan2 siu2 choeh sou2 khiam3-eng7 e5; a2-si7 kah i khi3 chin2-che3 song3-hiong lang5.  30) Iu5-tai7 chih-tioh8 hit e5 mih8, liam5-piN chhut-khi3; hit si5 mi5-si5.
	31). I2-keng chhut-khi3, Ia5-sou kong2, TaN Jin5-chu2 tit-tioh8 eng5-kng, Siong7-te3 iah8 ti7 I tit-tioh8 eng5-kng;  32). koh Siong7-te3 beh ti7 pun2-sin eng5-kng Jin5-chu2, iah8 beh liam5-piN eng5-kng I.  33). Soe3-kiaN2 ah, goa2 iau2 u7 tiap-a2-ku2 kap lin2 ti7-teh. Lin2 beh chhe7 goa2; goa2 sou2 khi3 e5 sou2-chai7, lin2 boe7-oe7 kau3; goa2 bat ka7 Iu5-thai3 lang5 kong2, taN iah8 an2-ni ka7 lin2 kong2.  34). Goa2 eng7 sin e5 kai3-beng7 hou7 lin2, chiu7-si7 lin2 tioh8 saN-thiaN3; chhin-chhiuN7 goa2 bat thiaN3 lin2, lin2 iah8 tioh8 an2-ni saN-thiaN3. 35). Lin2 na7 saN-thiaN3, cheng3 lang5 beh tui3 an2-ni chai lin2 si7 goa2 e5 hak8-seng.
	36). Se-bun5 Pi2-tek ka7 I kong2, Chu2 ah, beh ta2-loh8 khi3? Ia5-sou in3 i kong2, Goa2 sou2 khi3 e5 sou2-chai7, li2 hian7-si5 boe7 te3 goa2; au7-lai5 beh te3 goa2.  37). Pi2-tek ka7 I kong2, Chu2 ah, goa2 hian7-si5 chaiN2-iuN7 boe7 te3 li2 ah? Goa2 beh ui7-tioh8 li2 pang3-sak siN3-mia7.  38). Ia5-sou in3 kong2, Li2 beh ui7-tioh8 goa2 pang3-sak li2 e5 siN3-mia7 mah? Goa2 sit8-sit8 ka7 li2 kong2, Koe iau2-be7 thi5, li2 beh saN pai2 m7 jin7 goa2.

[14]	Lin2 e5 sim boh8-tit peh-pak; lin2 tioh8 sin3 Siong7-te3, iah8 tioh8 sin3 goa2.  2). Ti7 goa2 e5 Pe7 e5 ke, u7 choe7-choe7 chhu3-theh8; na7 bo5, chiu7 goa2 i2-keng ka7 lin2 kong2 lah; in-ui7 goa2 khi3, si7 ka7 lin2 pi7-pan7 sou2-chai7.  3). Na7 khi3 ka7 lin2 pi7-pan7 sou2-chai7, chiu7 beh koh lai5, chiap-lap8 lin2 kui ti7 goa2; hou7 goa2 sou2 ti7-teh e5, lin2 iah8 ti7 hia.  4). Goa2 sou2 khi3 e5 sou2-chai7, lin2 bat hit tiau5 lou7.  5). To-ma2 ka7 I kong2, Chu2 ah, li2 khi3 e5 sou2-chai7, goan2 to m7 chai; thai2 oe7 chai hit tiau5 lou7 ah?  6). Ia5-sou ka7 i kong2, Goa2 chiu7-si7 lou7, si7 chin-li2, si7 oah8-mia7; na7 bo5 tui3 goa2, chiu7 bo5 lang5 chiu7-kun7 Pe7.  7). Lin2 na7 i2-keng bat goa2, chiu7 iah8 bat goa2 e5 Pe7; taN liau2-au7 lin2 bat I, iah8 bat khoaN3-kiN3 I.  8). Hui-lek8 ka7 I kong2, Chu2 ah, eng7 Pe7 hou7 goan2 khoaN3, chiu7 kau3-giah8.  9). Ia5-sou ka7 i kong2, Hui-lek8, goa2 kap lin2 tiam3 kau3 chiah ku2, li2 iau2 m7 bat goa2 mah? i2-keng khoaN3-kiN3 goa2 e5, chiu7-si7 khoaN3-kiN3 Pe7; li2 chaiN2-iuN7 kong2, Eng7 Pe7 hou7 goan2 khoaN3 ah?  10). Goa2 tiam3-ti7 Pe7, Pe7 iah8 tiam3-ti7 goa2, li2 m7 sin3 mah? Goa2 sou2 ka7 lin2 kong2 e5 oe7, m7 si7 chhut ti7 ka-ki7 lai5 kong2; chiu7-si7 Pe7 toa3 ti7 goa2 lai5 kiaN5 I e5 tai7-chi3.  11). Goa2 tiam3-ti7 Pe7, Pe7 tiam3-ti7 goa2, lin2 tioh8 sin3 goa2; na7 bo5, chiu7 tioh8 in-ui7 sou2 kiaN5 e5 su7 lai5 sin3 goa2.  12). Goa2 sit8-sit8 ka7 lin2 kong2, Sin3 goa2 e5 lang5, goa2 sou2 kiaN5 e5, i beh kiaN5 i; chiu7 pi2 chiah e5 su7 khah toa7 e5, iah8 beh kiaN5 i; in-ui7 goa2 kui ti7 Pe7.  13). Lin2 ti7 goa2 e5 mia5, hoan7 sou2 kiu5 e5, goa2 beh kiaN5 i; hou7 Pe7 ti7 KiaN2 tit-tioh8 eng5-kng.  14). Lin2 na7 ti7 goa2 e5 mia5 u7 sou2 kiu5 goa2 e5, goa2 beh kiaN5 i.
	15). Lin2 na7 thiaN3 goa2, chiu7 beh siu2 goa2 e5 beng7-leng7.  16). Goa2 iah8 beh tui3 Pe7 kiu5, chiu7 I beh eng7 koh chit8 e5 Po2-hui7-su hou7 lin2, hou7 I eng2-oan2 kap lin2 toa3;  17). chiu7-si7 chin-li2 e5 Sin5; se3-kan sou2 boe7 chiap-lap8 e5, in-ui7 bo5 khoaN3-kiN3 I, koh m7 bat I; tok8-tok8 lin2 bat I; in-ui7 I kap lin2 saN-kap toa3, koh beh tiam3-ti7 lin2.  18). Goa2 bo5 beh pang3 lin2 choe3 bo5 pe7 e5 kiaN2; goa2 lai5 chiu7-kun7 lin2.  19). Iau2 tiap-a2-ku2, se3-kan bo5 koh khoaN3-kiN3 goa2; tok8-tok8 lin2 khoaN3-kiN3 goa2; in-ui7 goa2 oah8, lin2 iah8 oah8.  20). Hit jit8 lin2 beh chai goa2 tiam3-ti7 goa2 e5 Pe7, lin2 tiam3-ti7 goa2, goa2 tiam3-ti7 lin2.  21). U7 goa2 e5 beng7-leng7, koh siu2 i e5 lang5, chit-e5 chiu7-si7 thiaN3 goa2; thiaN3 goa2 e5 lang5, beh tit-tioh8 goa2 e5 Pe7 thiaN3 i, goa2 iah8 beh thiaN3 i, koh chiong pun2-sin hian2-beng5 ti7 i.  22). U7 Iu5-tai7, (m7 si7 Ka-liok8 lang5 e5), ka7 I kong2, Chu2 ah, u7 sim2-mih8 su7 li2 beh chiong pun2-sin hian2-beng5 ti7 goan2, bo5 hian2-beng5 ti7 se3-kan ah?  23). Ia5-sou in3 i kong2, lang5 na7 thiaN3 goa2, i beh siu2 goa2 e5 to7-li2, goa2 e5 Pe7 beh thiaN3 i, goan2 iah8 beh chiu7-kun7 i, koh kap i tang5 khia7-khi2.  24). Bo5 thiaN3 goa2 e5 lang5, chiu7 bo5 siu2 goa2 chiah e5 oe7; koh lin2 sou2 thiaN e5 to7-li2, m7 si7 goa2 e5, chiu7-si7 chhe goa2 e5 Pe7 e5.
	25). Goa2 iau2 kap lin2 toa3 e5 si5, u7 chiong chiah e5 oe7 ka7 lin2 kong2.  26). Na7-si7 Po2-hui7-su, chiu7-si7 Seng3 Sin5, Pe7 ti7 goa2 e5 mia5 sou2 beh chhe e5, I beh chiong it-chhe3 e5 su7 ka3-si7 lin2, koh beh hou7 lin2 ki3-tit goa2 it-chhe3 sou2 ka7 lin2 kong2 e5.  27). Goa2 eng7 peng5-an lau5-teh hou7 lin2; goa2 chiong goa2 e5 peng5-an siuN2-su3 lin2; goa2 teh hou7 lin2, m7 si7 chhin-chhiuN7 se3-kan teh hou7 lang5 e5 khoan2. Lin2 e5 sim boh8-tit peh-pak, iah8 boh8-tit kiaN-hiaN5.  28). Lin2 i2-keng thiaN-kiN3 goa2 u7 ka7 lin2 kong2, Goa2 khi3, koh lai5 chiu7-kun7 lin2. Lin2 na7 thiaN3 goa2, chiu7 in-ui7 goa2 kui ti7 Pe7 lin2 oe7 hoaN-hi2; in-ui7 Pe7 pi2 goa2 khah toa7.  29). TaN su7 iau2-be7 chiaN5, goa2 i2-keng ka7 lin2 kong2, hou7 lin2 ti7 su7 chiaN5 e5 si5 thang sin3.  30). I2-au7 goa2 bo5 kap lin2 kong2 choe7-choe7 oe7, in-ui7 se3-kan e5 jin5-kun teh lai5 lah; i ti7 goa2 bo5 sou2 u7;  31). tok8-tok8 beh hou7 se3-kan chai goa2 thiaN3 Pe7, iah8 chiau3 Pe7 sou2 beng7-leng7 goa2 e5, goa2 an2-ni lai5 kiaN5. Khi2-lai5, lan2 tui3 chia lai5 khi3.

[15]	Goa2 si7 chin e5 phu5-to5 chhiu7, goa2 e5 Pe7 si7 choh-hng5 e5 lang5.  2). KiN3-na7 lian5 ti7 goa2 e5 ki bo5 kiat ke2-chi2 e5, I chiu7 san-khi2-lai5; kiN3-na7 kiat ke2-chi2 e5, I chiu7 siu hou7 i chheng-khi3, hou7 i kiat ke2-chi2 koh khah choe7.  3). TaN lin2 in-ui7 goa2 sou2 ka7 lin2 kong2 e5 to7-li2 i2-keng chheng-khi3 lah.  4). Lin2 tioh8 tiam3-ti7 goa2, goa2 iah8 tiam3-ti7 lin2; Siat-su2 ki bo5 lian5 ti7 phu5-to5 chhiu7, chiu7 boe7-oe7 ka-ki7 kiat ke2-chi2; lin2 na7 bo5 tiam3-ti7 goa2, iah8 si7 an2-ni.  5). Goa2 chiu7-si7 phu5-to5 chhiu7, lin2 chiu7-si7 ki; tiam3 ti7 goa2, ia7 goa2 tiam3 ti7 i e5, chiu7 kiat ke2-chi2 choe7-choe7; in-ui7 kap goa2 saN-li7, lin2 chiu7 boe7 choe3 sim2-mih8.  6). Lang5 na7 bo5 tiam3 ti7 goa2, chiu7 siu7 khi3-sak ti7 goa7-bin7, chhin-chhiuN7 ki, soa3 kou-ta5; lang5 khioh in hiat-loh8 he2, chiu7 sio-khi3.  7). Lin2 na7 tiam3 ti7 goa2, goa2 e5 oe7 tiam3 ti7 lin2, hoan7-na7 sou2 ai3 e5 lin2 tioh8 kiu5, chiu7 beh ka7 lin2 chiaN5.  8). Lin2 kiat ke2-chi2 choe7-choe7, tui3 an2-ni goa2 e5 Pe7 tit-tioh8 eng5-kng; iah8 lin2 beh chiaN5-choe3 goa2 e5 hak8-seng.  9). Goa2 u7 thiaN3 lin2, chhin-chhiuN7 Pe7 u7 thiaN3 goa2; lin2 tioh8 tiam3 ti7 goa2 e5 thiaN3.  10). Lin2 na7 siu2 goa2 e5 kai3-beng7 chiu7 beh tiam3 ti7 goa2 e5 thiaN3, chhin-chhiuN7 goa2 u7 siu2 goa2 e5 Pe7 e5 kai3-beng7, tiam3 ti7 I e5 thiaN3.  11). Goa2 i2-keng eng7 chiah-e5 ka7 lin2 kong2, beh hou7 goa2 e5 hoaN-hi2 tiam3 ti7 lin2, iah8 hou7 lin2 e5 hoaN-hi2 moa2-moa2.  12). Lin2 tioh8 saN-thiaN3, chhin-chhiuN7 goa2 u7 thiaN3 lin2; che si7 goa2 e5 beng7-leng7.  13). Lang5 ui7-tioh8 peng5-iu2 hian3 siN3-mia7, thiaN3 bo5 u7 pi2 chit-e5 khah toa7 e5.  14). Lin2 na7 kiaN5 goa2 sou2 beng7-leng7 lin2 e5, chiu7-si7 goa2 e5 peng5-iu2.  15). TaN liau2-au7, goa2 bo5 kio3 lin2 choe3 lou5-pok8;  in-ui7 lou5-pok8 m7 chai i e5 chu2-lang5 e5 sou2 kiaN5; na7-si7 goa2 i2-keng kio3 lin2 choe3 peng5-iu2; in-ui7 goa2 tui3 Pe7 sou2 thiaN-kiN3 e5, long2 u7 ka7 lin2 kong2.  16). M7 si7 lin2 keng2 goa2, si7 goa2 keng2 lin2, koh siat-lip8 lin2, hou7 lin2 khi3 kiat ke2-chi2, koh hou7 lin2 e5 ke2-chi2 ku2-tng5 ti7-teh; hou7 lin2 ti7 goa2 e5 mia5 bo5 lun7 tui3 Pe7 kiu5 sim2-mih8, I chiu7 hou7 lin2.  17). Goa2 eng7 chiah-e5 beng7-leng7 lin2, si7 beh hou7 lin2 saN-thiaN3.  18). Se3-kan na7 oan3-hun7 lin2, lin2 chai i iau2-be7 oan3-hun7 lin2, i2-keng tai7-seng oan3-hun7 goa2.  19). Lin2 na7 siok8 se3-kan, se3-kan chiu7 thiaN3 i ka-ki7 e5; tok8-tok8 in-ui7 lin2 m7 si7 siok8 se3-kan, chiu7-si7 goa2 keng2 lin2 chhut se3-kan, sou2-i2 se3-kan oan3-hun7 lin2.  20). Lin2 tioh8 ki3-tit goa2 sou2 ka7 lin2 kong2 e5 oe7, kong2, Lou5-pok8 bo5 khah toa7 i e5 chu2-lang5. Lang5 na7 u7 khun2-tiok8 goa2, iah8 beh khun2-tiok8 lin2; na7 u7 siu2 goa2 e5 oe7 iah8 beh siu2 lin2 e5 oe7.  21). Na7-si7 in beh in-ui7 goa2 e5 mia5 eng7 chiah e5 it-chhe3 e5 su7 khoan2-thai7 lin2, si7 in-ui7 m7 bat chhe goa2 e5.  22). Goa2 na7 bo5 lai5 ka7 in kong2, in chiu7 bo5 choe7; taN in e5 choe7 bo5 thang the-si5 lah.  23). Oan3-hun7 goa2 e5 lang5, iah8 oan3-hun7 goa2 e5 Pe7.  24). Goa2 na7 ti7 in tiong-kan m7 bat kiaN5 pat8 lang5 sou2 be7 bat kiaN5 e5, in chiu7 bo5 choe7; na7-si7 taN goa2 kap goa2 e5 Pe7, in iah8 u7 khoaN3-kiN3, iah8 u7 oan3-hun7.  25). Che si7 beh eng3-giam7 in e5 lut8-hoat sou2 ki3-chai3 e5 oe7 kong2, In bo5 ian5-kou3 oan3-hun7 goa2.  26). Na7-si7 Po2-hui7-su, chiu7-si7 chin-li2 e5 Sin5, tui3 Pe7 chhut e5, goa2 tui3 Pe7 beh chhe I chiu7-kun7 lin2; I na7 kau3, beh ui7-tioh8 goa2 choe3 kan-cheng3; lin2 iah8 beh choe3 kan-cheng3,  27). in-ui7 lin2 tui3 khi2-thau5 kap goa2 ti7-teh.

[16]	Chiah e5 su7 goa2 i2-keng ka7 lin2 kong2, hou7 lin2 bian2-ti3 tioh8-tak.  2). Lang5 beh kek lin2 chhut hoe7-tng5; koh si5 kau3, hoan7-na7 thai5 lin2 e5 lang5, iah8 beh liah8 che choe3 hok8-sai7 Siong7-te3.  3). In beh kiaN5 an2-ni, in-ui7 m7 bat Pe7 kap goa2.  4). Tok8-tok8 goa2 u7 ka7 lin2 kong2 chiah-e5, si7 hou7 lin2 kau3 si5 thang ki3-tit goa2 bat ka7 lin2 kong2. Goa2 tui3 khi2-thau5 bo5 ka7 lin2 kong2 chiah-e5, si7 in-ui7 goa2 kap lin2 ti7-teh.  5). TaN goa2 khi3 kui ti7 chhe goa2 e5; lin2 tiong-kan bo5 lang5 mng7 goa2, kong2, Li2 beh ta2-loh8 khi3?  6). Kan-ta ui7-tioh8 goa2 u7 ka7 lin2 kong2 chiah-e5, lin2 i2-keng moa2-sim iu-bun7 lah.  7). Na7-si7 goa2 chiong sit8-cheng5 ka7 lin2 kong2; Goa2 khi3, si7 choe3 lin2 e5 li7-ek; goa2 bo5 khi3, Po2-hui7-su bo5 lai5 chiu7-kun7 lin2; na7 khi3, chiu7 beh chhe I chiu7-kun7 lin2.  8). I kau3, tek-khak eng7 choe7, eng7 gi7, eng7 sim2-phoaN3, lai5 chi2-cheng3 se3-kan;  9). eng7 choe7, in-ui7 in m7 sin3-kho3 goa2;  10). eng7 gi7, in-ui7 goa2 kui ti7 Pe7, lin2 bo5 koh khoaN3-kiN3 goa2;  11). eng7 sim2-phoaN3, in-ui7 chit se3-kan e5 jin5-kun i2-keng siu7 sim2-phoaN3.  12). Goa2 iau2 u7 choe7-choe7 hang7 beh ka7 lin2 kong2, tok8-tok8 lin2 hian7-kim tng boe7 khi2.  13). Kau3 chin-li2 e5 Sin5 lai5, I beh chhoa7 lin2 jip8 ti7 it-chhe3 e5 chin-li2; in-ui7 I m7 si7 beh pin5 ka-ki7 lai5 kong2; si7 chiong I sou2 beh thiaN-kiN3 e5 lai5 kong2; koh beh eng7 teh-beh lai5 e5 su7 po3 lin2.  14). I beh eng5-kng goa2; in-ui7 I beh tui3 goa2 sou2 u7 e5 nia2-siu7; lai5 po3 lin2.  15). Hoan7-na7 Pe7 sou2 u7 e5 long2 si7 goa2 e5; sou2-i2 goa2 kong2, I beh tui3 goa2 sou2 u7 e5 nia2-siu7, lai5 po3 lin2.  16). Tiap-a2 ku2 lin2 bo5 khoaN3-kiN3 goa2; koh tiap-a2 ku2, lin2 chiu7 beh khoaN3-kiN3 goa2.  17). Tui3 an2-ni I e5 hak8-seng, u7-e5 saN-kap kong2, I tui3 lan2 kong2, Tiap-a2 ku2 lin2 bo5 khoaN3-kiN3 goa2; koh tiap-a2 ku2 lin2 beh khoaN3-kiN3 goa2; koh kong2, In-ui7 goa2 kui ti7 Pe7, che sim2-mih8 i3-su3?  18). Sou2-i2 in kong2, I sou2 kong2 e5 tiap-a2 ku2, si7 sim2-mih8 i3-su3? Lan2 m7 chai I teh kong2 sim2-mih8.  19). Ia5-sou chai in ai3 mng7 I, chiu7 ka7 in kong2, Goa2 kong2, Tiap-a2 ku2 lin2 bo5 khoaN3-kiN3 goa2, koh tiap-a2 ku2 lin2 beh khoaN3-kiN3 goa2, lin2 in-ui7 chit-e5 mng7-lai5 mng7-khi3 mah?  20). Goa2 sit8-sit8 ka7 lin2 kong2, Lin2 beh thi5-khau3 ai-siong, se3-kan beh hoaN-hi2; lin2 beh iu-bun7, na7-si7 lin2 e5 iu-bun7 beh piN3-choe3 hoaN-hi2.  21). Hu7-jin5-lang5 beh siN kiaN2 chiu7 iu-bun7, in-ui7 i e5 si5 kau3 lah; eN-a2 i2-keng chhut-si3, bo5 koh ki3-tit i e5 khou2-thang3, in-ui7 hoaN-hi2 u7 lang5 chhut-si3 ti7 se3-kan.  22). Chhin-chhiuN7 an2-ni, lin2 hian7-kim iah8 u7 iu-bun7; chong2-si7 goa2 beh koh kiN3-tioh8 lin2, chiu7 lin2 e5 sim beh hoaN-hi2, koh lin2 e5 hoaN-hi2 bo5 lang5 ka7 lin2 chhiuN2-khi3.  23). Tng hit jit8 lin2 bo5 beh mng7 goa2 sim2-mih8. Goa2 sit8-sit8 ka7 lin2 kong2, Lin2 kiN3-na7 tui3 Pe7 kiu5 e5, I chiu7 ti7 goa2 e5 mia5 beh hou7 lin2.  24). Lin2 kau3 taN be7 bat ti7 goa2 e5 mia5 kiu5 sim2-mih8; lin2 tioh8 kiu5 chiu7 oe7 tit-tioh8, hou7 lin2 e5 hoaN-hi2 moa2-moa2.
	25). Chiah e5 su7 goa2 u7 eng7 phi3-ju7 ka7 lin2 kong2; si5 kau3, goa2 bo5 beh koh eng7 phi3-ju7 ka7 lin2 kong2, chiu7-si7 eng7 Pe7 beng5-beng5 chi2-si7 lin2.  26). Tng hit si5 lin2 beh ti7 goa2 e5 mia5 kiu5; goa2 bo5 ka7 lin2 kong2, Goa2 beh ui7-tioh8 lin2 kiu5 Pe7;  27). in-ui7 Pe7 ka-ki7 thiaN3 lin2, si7 ui7-tioh8 lin2 u7 thiaN3 goa2, koh sin3 goa2 tui3 Pe7 chhut-lai5.  28). Goa2 tui3 Pe7 chhut-lai5, iah8 jip8 se3-kan; koh li7-khui se3-kan lai5 kui ti7 Pe7.  29). I e5 hak8-seng kong2, TaN li2 beng5-beng5 kong2, m7 si7 eng7 phi3-ju7.  30). TaN goan2 chai li2 bo5 sou2 m7 chai, m7-bian2 lang5 mng7 li2; goan2 in-ui7 an2-ni sin3 li2 tui3 Siong7-te3 chhut.  31). Ia5-sou in3 kong2, TaN lin2 sin3 mah?  32). Si5 beh kau3, iah8 i2-keng kau3 lah, lin2 chiah-e5 si3-soaN3, tak8 lang5 kui i pun2-sin e5 sou2-chai7, lau5 goa2 ka-ki7 ti7-teh; chong2-si7 goa2 m7 si7 ka-ki7 ti7-teh, in-ui7 Pe7 kap goa2 ti7-teh.  33). Goa2 i2-keng chiong chiah-e5 ka7 lin2 kong2, hou7 lin2 tiam3-ti7 goa2 u7 peng5-an. Ti7 se3-kan lin2 u7 khou2-lan7; tok8-tok8 lin2 thang pang3-sim; goa2 i2-keng khah-iaN5 se3-kan.

[17]	Ia5-sou kong2 chiah-e5, chiu7 kiah8 bak8 ng3 thiN, kong2, Pe7 ah, si5 kau3 lah; goan7 li2 eng5-kng li2 e5 KiaN2, thang hou7 KiaN2 eng5-kng li2;  2). chhin-chhiuN7 li2 bat hou7 KiaN2 u7 koan5 ti7-li2 kiN3 u7 jiok8-the2 e5, beh hou7 I chiong eng2-oah8 siuN2-su3 kiN3-na7 li2 sou2 hou7 I e5 lang5.  3). Chit e5 eng2-oah8, chiu7-si7 bat li2 tok8-it chin e5 Siong7-te3, kap li2 sou2 chhe e5 Ia5-sou Ki-tok.  4). Goa2 i2-keng eng5-kng li2 ti7 toe7-chiuN7; chiu7-si7 li2 sou2 kau-tai7 goa2 kiaN5 e5 kang, goa2 i2-keng chiaN5 i.  5). Pe7 ah, taN tioh8 hou7 goa2 kap li2 saN-kap u7 eng5-kng, chiu7-si7 be7 u7 se3-kan i2-cheng5 goa2 kap li2 saN-kap u7 e5 eng5-kng.  6). Li2 sou2 siuN2-su3 goa2 chhut ti7 se3-kan e5 lang5, goa2 i2-keng eng7 li2 e5 mia5 tui3 in hian2-beng5; in pun2 si7 li2 e5, li2 eng7 in siuN2-su3 goa2; in iah8 i2-keng siu2 li2 e5 to7-li2.  7). TaN in chai kiN3-na7 li2 sou2 hou7 goa2 e5, long2 si7 tui3 li2 lai5;  8). in-ui7 li2 sou2 hou7 goa2 e5 oe7, goa2 i2-keng hou7 in; in seng5-siu7 i, iah8 khak-sit8 chai goa2 tui3 li2 chhut, koh sin3 li2 chhe goa2.  9). Goa2 ui7-tioh8 in kiu5; m7 si7 ui7-tioh8 se3-kan kiu5, chiu7-si7 ui7-tioh8 li2 sou2 hou7 goa2 e5 lang5; in-ui7 in si7 li2 e5.  10). KiN3-na7 goa2 e5, chiu7-si7 li2 e5; li2 e5, chiu7-si7 goa2 e5; koh goa2 ti7 in u7 tit-tioh8 eng5-kng.  11). TaN liau2-au7 goa2 bo5 ti7 se3-kan; in ti7 se3-kan, goa2 kui ti7 li2. Seng3 e5 Pe7 ah, goan7 li2 ti7 li2 e5 mia5, chiu7-si7 li2 sou2 hou7 goa2 e5, lai5 po2-siu2 in, hou7 in choe3 chit8-e5, chhin-chhiuN7 lan2 chit8 iuN7.  12). Goa2 kap in ti7-teh e5 si5, bat ti7 li2 e5 mia5, chiu7-si7 li2 sou2 hou7 goa2 e5, lai5 po2-siu2 in; goa2 iah8 u7 chiau3-kou3 in, ki5-tiong bo5 chit8-e5 tim5-lun5; chi2 u7 hit e5 tim5-lun5 e5 lang5 na7-tiaN7, hou7 seng3-keng tit-tioh8 eng3-giam7.  13). TaN goa2 chiu7-kun7 li2; goa2 iau2 tiam3 se3-kan kong2 chiah e5 oe7, beh hou7 in u7 goa2 e5 hoaN-hi2 moa2-moa2 ti7 in e5 sim-lai7.  14). Goa2 i2-keng chiong li2 e5 to7-li2 hou7 in; se3-kan oan3-hun7 in, in-ui7 in bo5 siok8 se3-kan, chhin-chhiuN7 goa2 bo5 siok8 se3-kan.  15). Goa2 m7 si7 kiu5 li2 hou7 in chhut se3-kan, chiu7-si7 po2-siu2 in thoat-li7 phaiN2-e5.  16). In bo5 siok8 se3-kan, chhin-chhiuN7 goa2 bo5 siok8 se3-kan.  17). Goan7 li2 eng7 chin-li2 hou7 in chiaN5-seng3; li2 e5 to7-li2 chiu7-si7 chin-li2.  18). Chhin-chhiuN7 li2 chhe goa2 jip8 se3-kan, goa2 iah8 u7 chhe in jip8 se3-kan.  19). Goa2 ui7-tioh8 in lai5 choe3 seng3, hou7 in iah8 tui3 chin-li2 lai5 chiaN5-seng3.  20). Goa2 m7 na7 ui7-tioh8 chiah e5 lang5 kiu5, iah8 ui7-tioh8 tui3 in e5 oe7 lai5 sin3 goa2 e5 lang5 kiu5;  21). hou7 in long2 choe3 chit8-e5; chhin-chhiuN7 Pe7, li2 tiam3-ti7 goa2, goa2 tiam3-ti7 li2, hou7 in iah8 an2-ni tiam3-ti7 lan2; chiu7 hou7 se3-kan sin3 li2 chhe goa2.  22). Li2 sou2 hou7 goa2 e5 eng5-kng, goa2 i2-keng hou7 in; hou7 in choe3 chit8-e5, chhin-chhiuN7 lan2 e5 choe3 chit8-e5;  23). goa2 tiam3-ti7 in, li2 tiam3-ti7 goa2, hou7 in oe7 oan5-choan5 lai5 choe3 chit8-e5; hou7 se3-kan chai li2 chhe goa2, iah8 chai li2 thiaN3 in chhin-chhiuN7 thiaN3 goa2 chit8 iuN7.  24). Pe7 ah, li2 sou2 hou7 goa2 e5, goa2 ai3 in ti7 goa2 sou2 ti7-teh e5 sou2-chai7, iah8 kap goa2 saN-kap ti7 hia; hou7 in khoaN3-kiN3 li2 sou2 siuN2-su3 goa2 e5 eng5-kng; in-ui7 chhong3-cho7 se3-kan i2-cheng5 li2 i2-keng thiaN3 goa2.  25). Gi7 e5 Pe7 ah, se3-kan be7 bat li2; tok8-tok8 goa2 u7 bat li2; chiah e5 lang5 iah8 bat li2 u7 chhe goa2;  26). goa2 bat eng7 li2 e5 mia5 chi2-si7 in, koh beh chi2-si7 in; hou7 li2 thiaN3 goa2 e5 thiaN3-thang3 tiam3-ti7 in, goa2 iah8 tiam3-ti7 in.

[18]	Chiah e5 oe7 kong2 liau2, Ia5-sou kap hak8-seng chhut-khi3 ke3 Khip-lun5 khoe; ti7 hia u7 hng5, Ia5-sou kap I e5 hak8-seng jip8-khi3.  2). Boe7 I e5 Iu5-tai7 iah8 bat hit e5 sou2-chai7; in-ui7 Ia5-sou kap I e5 hak8-seng tauh8-tauh8 chu7-chip8 ti7 hia.  3). Iu5-tai7 i2-keng nia2 chit8 tui7 peng, kap chiah e5 che3-si-thau5 i2-kip8 Hoat-li7-sai3 lang5 e5 chhe-iah8, kiah8 teng, kap he2-pe2, kap ke-si, lai5 kau3 hia.  4). Ia5-sou chai I sou2 beh tu2-tioh8 it-chhe3 e5 su7, chiu7 chhut-khi3 ka7 in kong2, Lin2 chhe7 chi7-chui7?  5). In3 kong2, Na2-sat-lek8 lang5 Ia5-sou. Ia5-sou ka7 in kong2, Goa2 chiu7-si7. Boe7 I e5 Iu5-tai7 iah8 kap in saN-kap teh khia7.  6). Ia5-sou chit8-e7 ka7 in kong2, Goa2 chiu7-si7, in chiu7 to3-the3, poah8-to2 ti7 toe7-nih8.  7). Sou2-i2 koh mng7 in, Lin2 chhe7 chi7-chui7? In3 kong2, Na2-sat-lek8 lang5 Ia5-sou.  8). Ia5-sou in3 kong2, Goa2 i2-keng ka7 lin2 kong2, goa2 chiu7-si7; lin2 na7 chhe7 goa2, tioh8 iong5-un2 chiah e5 lang5 khi3;  9). che si7 hou7 I cheng5 sou2 kong2 e5 oe7 eng3-giam7, kong2, Li2 sou2 hou7 goa2 e5 lang5, goa2 bo5 sit-loh8 chit8-e5.  10). Se-bun5 Pi2-tek u7 to, puih8-khi2-lai5 phut che3-si-thau5 e5 lou5-pok8, siah-khi3 i e5 chiaN3 hi7. Lou5-pok8 e5 mia5 kio3 Ma2-lek8-kou2.  11). Ia5-sou chiu7 ka7 Pi2-tek kong2, Siu li2 e5 to jip8 siu3; Pe7 sou2 hou7 goa2 e5 poe, goa2 kiam2 bo5 beh lim mah?
	12). Tui3 an2-ni peng-tui7 kap chhian-chong2, i2-kip8 Iu5-thai3 lang5 e5 chhe-iah8, liah8 Ia5-sou, pak8 I;  13). tai7-seng toa3 I khi3 kiN3 A-na2, in-ui7 i si7 hit ni5 e5 che3-si-thau5 Kai-a-hoat e5 tiuN7-lang5.  14). Cheng5 thoe3 Iu5-thai3 lang5 taN2-sng3 kong2, chit8 lang5 ui7-tioh8 peh-siN3 si2 si7 u7 li7-ek e5, chiu7-si7 chit e5 Kai-a-hoat.
	15). Se-bun5 Pi2-tek te3 Ia5-sou, koh u7 chit8 e5 hak8-seng te3 I. Chit e5 hak8-seng si7 che3-si-thau5 sou2 bat e5, chiu7 kap Ia5-sou jip8 che3-si-thau5 e5 iN7.  16). Na7-si7 Pi2-tek khia7 ti7 mng5-goa7. Sou2-i2 hit e5 hak8-seng, chiu7-si7 che3-si-thau5 sou2 bat e5, chhut-khi3 kap kou3-mng5 e5 cha-bou2-lang5 kong2, chiu7 chhoa7 Pi2-tek jip8-khi3.  17). Kou3-mng5 e5 lu2-pi7 ka7 Pi2-tek kong2, Li2 iah8 kaN2 si7 chit lang5 e5 hak8-seng houN3? I kong2, M7 si7.  18). Chiah e5 lou5-pok8 kap chhe-iah8, in-ui7 koaN5, chiong thoaN3 khi2 he2, khia7 teh hang sio; Pi2-tek iah8 kap in khia7 teh hang.
	19). Che3-si-thau5 chiu7 mng7 Ia5-sou lun7 I e5 hak8-seng, kap I e5 ka3-si7.  20). Ia5-sou in3 kong2, Goa2 si7 hian2-jian5 tui3 se3-kan lang5 kong2; goa2 siong5-siong5 ti7 hoe7-tng5 kap tian7-nih8 ka3-si7, chiu7-si7 Iu5-thai3 lang5 long2 chu7-chip8 e5 sou2-chai7; ti7 un2-bat8 e5 sou2-chai7 goa2 be7 bat kong2 sim2-mih8.  21). SiaN2-su7 mng7 goa2? thang mng7 thiaN e5 lang5, khoaN3 goa2 kap in kong2 chaiN2-iuN7; in chai goa2 sou2 kong2.  22). Kong2 soah, piN-a2 teh khia7 chit8 e5 chhe-iah8 sian3 Ia5-sou, kong2, Li2 in3 che3-si-thau5 an2-ni mah?  23). Ia5-sou in3 i kong2, Goa2 na7 kong2 m7 tioh8, thang chi2-cheng3 hit e5 m7 tioh8; na7 tioh8, siaN2-su7 phah goa2?  24). Ia5-sou iu5-goan5 siu7 pak8, A-na2 chhe I kau3 che3-si-thau5 Kai-a-hoat e5 sou2-chai7.
	25). Hit si5 Se-bun5 Pi2-tek khia7-teh hang he2. Chiu7 u7 lang5 ka7 i kong2, Li2 iah8 kaN2 si7 I e5 hak8-seng houN3? I m7 jin7, kong2, M7 si7.  26). U7 chit8 e5 che3-si-thau5 e5 lou5-pok8, si7 hou7 Pi2-tek siah hi7-a2 e5 e5 chhin-lang5, kong2, Goa2 kiam2 bo5 khoaN3-kiN3 li2 kap I ti7 hng5-lai7 mah?  27). Pi2-tek koh bo5 jin7; koe sui5-si5 thi5.
	28). In chiu7 toa3 Ia5-sou tui3 Kai-a-hoat e5 sou2-chai7 kau3 kong-tng5: hit tiap8 thiN phu2-kng; in ka-ki7 bo5 jip8 kong-tng5, bian2-tit bak-tioh8 la5-sam5, chiah thang chiah8 poaN5-ke3-choeh.  29). Sou2-i2 Pi2-liap8-to chhut-lai5 goa7-bin7 chiu7-kun7 in kong2, Lin2 ko3 chit lang5 sim2-mih8 an3-kiaN7?  30). In3 kong2, Chit lang5 na7 m7 si7 phaiN2 lang5, goan2 chiu7 bo5 chiong I kau hou7 li2.  31). Pi2-liap8-to chiu7 ka7 in kong2, Lin2 ka-ki7 toa3-khi3, chiau3 lin2 e5 lut8-hoat khi3 pan7 I.  Iu5-thai3 lang5 ka7 i kong2,  32). Goan2 bo5 thai5 lang5 e5 koan5; che si7 beh eng3-giam7 Ia5-sou cheng5 sou2 kong2 e5 oe7, chi2-beng5 I beh sim2-mih8 khoan2 lai5 si2.
	33). Pi2-liap8-to koh jip8 kong-tng5, tiau3 Ia5-sou lai5, ka7 I kong2, Li2 si7 Iu5-thai3 lang5 e5 ong5 mah?  34). Ia5-sou in3 kong2, Li2 kong2 chit e5 oe7 si7 tui3 li2 ka-ki7, a2-si7 pat8 lang5 chiong goa2 e5 su7 ka7 li2 kong2 ah?  35). Pi2-liap8-to in3 kong2, Goa2 kiam2 si7 Iu5-thai3 lang5 mah? Li2 pun2-kok e5 lang5 kap chiah e5 che3-si-thau5 chiong li2 kau hou7 goa2; li2 ko2-jian5 chaiN2-iuN7 choe3 ah?  36). Ia5-sou in3 kong2, Goa2 e5 kok m7 si7 siok8 chit se3-kan; goa2 e5 kok na7 siok8 chit se3-kan, chiu7 goa2 e5 chhe-eng7 tek-khak cheng-chian3, bian2-tit goa2 kau hou7 Iu5-thai3 lang5; na7-si7 taN goa2 e5 kok m7 si7 tui3 chia chhut.  37). Pi2-liap8-to chiu7 ka7 I kong2, An2-ni, li2 si7 ong5 mah? Ia5-sou in3 kong2, Li2 kong2 goa2 si7 ong5. Goa2 ui7-tioh8 an2-ni chhut-si3, ui7-tioh8 an2-ni lim5-kau3 se3-kan, beh thoe3 chin-li2 choe3 kan-cheng3. Hoan7-na7 siok8 chin-li2 e5 lang5, thiaN goa2 e5 siaN.  38). Pi2-liap8-to kong2, Chin-li2 si7 sim2-mih8?
	Kong2 soah, koh chhut-khi3 chiu7-kun7 Iu5-thai3 lang5, ka7 in kong2, Goa2 khoaN3 I bo5 choe7.  39). Chong2-si7 lin2 u7 le7, kau3 poaN5-ke3-choeh, goa2 tioh8 pang3 chit8 e5 kaN-hoan7 hou7 lin2; lin2 ai3 goa2 pang3 Iu5-thai3 lang5 e5 ong5 hou7 lin2 mah?  40). In koh toa7 siaN au5-kio3 kong2, M7 thang chit-e5, si7 tioh8 Pa-liap8-pa. Chit e5 Pa-liap8-pa si7 thou2-hui2.

[19]	Tui3 an2-ni, Pi2-liap8-to eng7 piN phah Ia5-sou.  2). Peng-teng eng7 chhi3-a2 piN7 choe3 bian2-liu5, ti3 ti7 I e5 thau5-khak, koh eng7 chi2-sek e5 phau3 ka7 I chheng7;  3). chiu7-kun7 I, kong2, Iu5-thai3 lang5 e5 ong5, Peng5-an ah. Chiu7 sian3 I.  4). Pi2-liap8-to koh chhut-khi3 goa7-bin7 ka7 in kong2, Li2 khoaN3, goa2 chhoa7 I chhut-lai5 hou7 lin2, hou7 lin2 chai goa2 chha5-liau2 khoaN3 I bo5 choe7.  5). Ia5-sou ti3 chhi3-a2 e5 bian2-liu5, chheng7 chi2-sek e5 phau3, chhut-lai5 goa7-bin7; Pi2-liat8-to koh ka7 in kong2, Li2 khoaN3, chit e5 lang5!  6). Chiah e5 che3-si-thau5 kap chhe-iah8 khoaN3-kiN3 I, chiu7 toa7 siaN au5-kio3 kong2, Teng3 I sip8-ji7-ke3, teng3 I sip8-ji7-ke3. Pi2-liap8-to ka7 in kong2, Lin2 ka-ki7 liah8-khi3 teng3; in-ui7 goa2 khoaN3 I bo5 choe7.  7). Iu5-thai3 lang5 in3 i kong2, Goan2 u7 lut8-hoat, ia7 chiau3 chit e5 lut8-hoat I eng-kai si2, in-ui7 I liah8 pun2-sin choe3 Siong7-te3 e5 KiaN2.  8). Pi2-liap8-to thiaN-kiN3 chit e5 oe7, chiu7 it-hoat kiaN;  9). koh jip8 kong-tng5, ka7 Ia5-sou kong2, Li2 tui3 ta2-loh8 lai5? Na7-si7 Ia5-sou bo5 in3 i.  10). Pi2-liap8-to chiu7 ka7 I kong2, Li2 m7 kap goa2 kong2 mah? Kiam2 m7 chai goa2 u7 koan5 thang pang3 li2, iah8 u7 koan5 thang teng3 li2 ti7 sip8-ji7-ke3 mah?  11). Ia5-sou in3 i kong2, Na7 m7 si7 tui3 teng2-bin7 hou7 li2, chiu7 li2 bo5 koan5 thang pan7 goa2; sou2-i2 chiong goa2 kau hou7 li2 e5 lang5, i e5 choe7 koh khah tang7.  12). Tui3 an2-ni Pi2-liap8-to ai3 beh pang3 I; Iu5-thai3 lang5 toa7 siaN au5-kio3, kong2, Li2 na7 pang3 chit e5 lang5, chiu7 m7 si7 Kai-sat e5 peng5-iu2; in-ui7 hoan7-na7 liah8 ka-ki7 choe3 ong5 e5, si7 poe7-poan7 Kai-sat.  13). Pi2-liap8-to thiaN-kiN3 chiah e5 oe7, chiu7 chhoa7 Ia5-sou chhut-lai5; ia7 ka-ki7 che7 ti7 kong-cho7, ti7 chit8-e5 mia5 kio3 Phou-chioh8 e5 sou2-chai7, Hi-pek-lai5 e5 oe7 kio3 choe3 Lek-pa-tai7.  14). Hit jit8 chiu7-si7 pi7-pan7 poaN5-ke3-choeh e5 jit8; iok-liok8 jit8 tiong-tau3. Chiu7 ka7 Iu5-thai3 lang5 kong2, Li2 khoaN3, lin2 e5 ong5!  15). In toa7 siaN au5-kio3, kong2, Tu5-khi3, tu5-khi3, teng3 I ti7 sip8-ji7-ke3. Pi2-liap8-to ka7 in kong2, Goa2 chiong lin2 e5 ong5 teng3 sip8-ji7-ke3 mah? Chiah e5 che3-si-thau5 in3 kong2, Kai-sat i2-goa7, goan2 bo5 ong5.  16). Tui3 an2-ni, chiu7 chiong Ia5-sou kau hou7 in khi3 teng3 sip8-ji7-ke3.
	17). In chiu7 siu I; Ia5-sou ka-ki7 gia5 i e5 sip8-ji7-ke3 chhut-khi3, kau3 chit8-e5 mia5 kio3 Thau5-khak-oaN2 e5 sou2-chai7, Hi-pek-lai5 e5 oe7 kio3 choe3 Kok-kok-thaN;  18). ti7 hia teng3 I sip8-ji7-ke3, koh u7 nng7 lang5 kap I tang5 teng3, chit8 peng5 chit8-e5, Ia5-sou ti7 tiong-ng.  19). Pi2-liap8-to iah8 sia2 cham2-tiau5, he7 ti7 sip8-ji7-ke3, sia2 kong2, Iu5-thai3 lang5 e5 ong5, Na2-sat-lek8 lang5, Ia5-sou.  20). Iu5-thai3 lang5 choe7-choe7 thak8 chit e5 cham2-tiau5; in-ui7 Ia5-sou siu7 teng3 e5 sou2-chai7 kun7 siaN5; koh sou2 sia2 e5, si7 eng7 Hi-pek-lai5, Lo5-ma2, Hi-li7-ni5 e5 bun5-ji7.  21). Sou2-i2 Iu5-thai3 lang5 chiah e5 che3-si-thau5 ka7 Pi2-liap8-to kong2, Boh8-tit sia2, Iu5-thai3 lang5 e5 ong5; tioh8 sia2, I ka-ki7 kong2, Goa2 si7 Iu5-thai3 lang5 e5 ong5.  22). Pi2-liap8-to in3 kong2, goa2 sou2 sia2 e5, i2-keng sia2-liau2 lah.
	23). Peng-teng i2-keng teng3 Ia5-sou ti7 sip8-ji7-ke3, chiu7 theh8 I e5 saN, pun choe3 si3 hun7, tak8 e5 peng tit-tioh8 chit8 hun7; koh theh8 I e5 lai7-saN; chit nia2 lai7-saN bo5 kap-choa7, si7 teng2-e7 thau3-chit e5.  24). Sou2-i2 saN-kap kong2, Boh8-tit thiah-lih8, tioh8 lai5 liam-khau, khoaN3 chi7-chui7 tit-tioh8; che si7 beh eng3-giam7 seng3-keng sou2 kong2,
	In saN-kap pun goa2 e5 saN,
	Liam-khau goa2 e5 i-hok8.
25). Peng-teng ko2-jian5 choe3 chiah e5 su7. Khia7 ti7 Ia5-sou sip8-ji7-ke3 piN, u7 I e5 lau7-bu2, kap I e5 lau7-bu2 e5 chi2-be7, Kek-liu5-pa e5 bou2 Ma2-li7-a, kap Boat8-tai7-liap8 e5 Ma2-li7-a.  26). Ia3-sou khoaN3-kiN3 lau7-bu2 kap sou2 thiaN3 e5 hak8-seng khia7 ti7 piN-thau5, chiu7 tui3 lau7-bu2 kong2, Lau7-bu2 ah, khoaN3, li2 e5 kiaN2!  27). Koh tui3 hak8-seng kong2, KhoaN3, li2 e5 lau7-bu2! Tui3 hit si5, hit e5 hak8-seng chih-chiap i kau3 ka-ki7 e5 ke.
	28). Chit e5 tai7-chi3 i2-au7, Ia5-sou chai cheng3 hang7 su7 i2-keng beng5-pek8, in-ui7 beh hou7 seng3-keng e5 oe7 eng3-giam7, chiu7 kong2, Goa2 chhui3-ta.  29). Ti7 hia u7 chit8 e5 khi3-ku7 toe2 chhou3 moa2-moa2; in chiu7 theh8 hai2-jiong5 chim3 chhou3, ha5 gu5-chhek-chhau2, thuh kau3 I e5 chhui3.  30). Ia5-sou i2-keng siu7 chhou3; chiu7 kong2, Su7 beng5-pek8 lah; chiu7 aN3 thau5 khui3 tng7.
	31). Hit si5 si7 pi7-pan7 choeh e5 jit8, Iu5-thai3 lang5 ai3 bian2-tit ti7 an-hioh-jit8 lau5 sin-si ti7 sip8-ji7-ke3, in-ui7 chit e5 an-hioh-jit8 si7 toa7 e5 jit8; sou2-i2 kiu5 Pi2-liap8-to kah lang5 kong3-chih8 in e5 kha-kut, lai5 siu in.  32). Peng-teng kau3, kong3-chih8 thau5 chit8 e5 e5 kha-kut, i2-kip8 hit e5 kap i tang5 teng3 e5 e5 kha-kut;  33). kau3 ti7 Ia5-sou, khoaN3-kiN3 I i2-keng si2 chiu7 bo5 kong3-chih8 I e5 kha-kut;  34). tok8-tok8 u7 chit8 e5 peng, eng7 chhiuN chhak8 I e5 hiap8-e7, huih kap chui2 liam5-piN lau5-chhut.  35). KhoaN3-kiN3 e5 lang5 choe3 kan-cheng3, i e5 kan-cheng3 si7 chin; ka-ki7 chai sou2 kong2 si7 sit8, hou7 lin2 iah8 oe7 sin3.  36). In-ui7 chiah e5 tai7-chi3 chiaN5, si7 beh eng3-giam7 seng3-keng sou2 kong2, I e5 kut bo5 chit8 ki beh siu7 phah-chhui3.  37). Koh seng3-keng u7 chit8 ku3 kong2, Lang5 beh khoaN3 in sou2 chhak8 e5.
	38). Chiah e5 tai7-chi3 i2-au7, u7 A-li7-ma2-thai3 e5 Iok-sek, si7 Ia5-sou e5 hak8-seng, tok8-tok8 kiaN Iu5-thai3 lang5, chiah am3-chiN7 choe3 hak8-seng, i lai5 kiu5 Pi2-liap8-to, chun2 i khi3 siu Ia5-sou e5 sin-si; Pi2-liap8-to un2-chun2. Chiu7 lai5, siu I e5 sin-si khi3.  39). Koh u7 Ni5-ko-ti2-bou2, khi2-thau5 bat mi5-si5 chiu7-kun7 Ia5-sou e5, iah8 lai5, toa3 but8-ioh8 chhiau tim5-hiuN, iok-liok8 chit8 pah kun.  40). In chiu7 siu Ia5-sou e5 sin-si, eng7 iu3-toe7 pou3 kap hiuN-liau7 pau I, chiau3 Iu5-thai3 lang5 bai5-chong3 e5 le7.  41). Teng3 sip8-ji7-ke3 e5 sou2-chai7 u7 hng5; hng5-lai7 u7 sin e5 bong7, long2 be7 bat u7 lang5 chong3 e5.  42). Hit jit8 si7 Iu5-thai3 lang5 pi7-pan7 choeh e5 jit8, koh in-ui7 hit e5 bong7 kun7, sou2-i2 an-ti3 Ia5-sou ti7 hia.

[20]	Chhit jit8 e5 thau5 chit8 jit8, chheng cha2, thiN iau2-be7 kng, Boat8-tai7-liap8 e5 Ma2-li7-a kau3 bong7, khoaN3-kiN3 chioh8 i2-keng tui3 bong7 soa2 khui.  2). Chiu7 chau2-khi3 chiu7-kun7 Se-bun5 Pi2-tek, kap pat8 e5 hak8-seng, chiu7-si7 Ia5-sou sou2 thiaN3 hit e5, ka7 in kong2, U7 lang5 chiong Chu2 i5 chhut bong7, goan2 m7 chai he7 ti7 ta2-loh8.  3). Sou2-i2 Pi2-tek kap hit e5 pat8 e5 hak8-seng chhut-khi3 kau3 bong7.  4). Nng7 lang5 piN5-piN5 chau2; hit e5 pat8 e5 hak8-seng chau2 choe3 thau5, pi2 Pi2-tek khah kin2, tai7-seng kau3 bong7;  5). aN3-loh8 khoaN3 bong7 lai7, khoaN3-kiN3 iu3-toe7 pou3 he7-teh; tok8-tok8 bo5 jip8-khi3.  6). Se-bun5 Pi2-tek te3-au7 kau3, jip8 bong7; khoaN3-kiN3 iu3-toe7 pou3 he7-teh,  7). koh khoaN3-kiN3 pau thau5-khak e5 kun, bo5 kap iu3-toe7 pou3 choe3 chit8 ui7, si7 leng7-goa7 ti7 chit8 sou2-chai7 kng2 teh.  8). Hit si5 hit e5 tai7-seng kau3 bong7 e5 hak8-seng iah8 jip8-khi3, khoaN3-kiN3 chiu7 sin3.  9). In-ui7 in iau2-be7 beng5-pek8 seng3-keng e5 oe7, kong2 I tek-khak tioh8 tui3 si2-lang5 tiong koh-oah8.  10). Tui3 an2-ni nng7 e5 hak8-seng to3-khi3 ka-ki7 e5 ke.
	11). Tok8-tok8 Ma2-li7-a khia7 ti7 bong7 goa7 teh thi5-khau3; khau3 e5 si5, aN3-loh8 khoaN3 bong7 lai7;  12). khoaN3-kiN3 nng7 e5 thiN-sai3 chheng7 peh8 saN, che7 ti7 Ia5-sou e5 sin-si sou2 bat an-ti3 e5 sou2-chai7, chit8-e5 ti7 thau5, chit8-e5 ti7 kha.  13). In chiu7 ka7 i kong2, Hu7-jin5-lang5 ah, SiaN2-su7 khau3? in3 i kong2, In-ui7 lang5 chiong goa2 e5 Chu2 i5 khi3, goa2 m7 chai he7 I ti7 sim2-mih8 sou2-chai7.  14). I2-keng kong2 chiah e5 oe7, chiu7 hoan-sin ng3 au7-bin7, khoaN3-kiN3 Ia5-sou teh khia7, ia7 m7 chai I si7 Ia5-sou.  15). Ia5-sou ka7 i kong2, Hu7-jin5-lang5 ah, siaN2-su7 thi5-khau3? li2 chhe7 chi7-chui7? Ma2-li7-a phah-sng3 I si7 kou3 hng5 e5, chiu7 ka7 I kong2, Thau5-ke ah, li2 na7 u7 kng I khi3, chhiaN2 ka7 goa2 kong2 he7 I ti7 sim2-mih8 sou2-chai7, goa2 chiu7 khi3 siu I.  16). Ia5-sou ka7 i kong2, Ma2-li7-a ah. I chiu7 oat8-tng2-sin, eng7 Hi-pek-lai5 e5 oe7 ka7 I kong2, Liap8-pho-ni5; i3-su3 chiu7-si7, Sian-siN.  17). Ia5-sou ka7 i kong2, Boh8-tit bong goa2; in-ui7 goa2 iau2-be7 chiuN7-khi3 kiN3 Pe7; li2 tioh8 khi3 chhe7 goa2 e5 hiaN-ti7 ka7 in kong2, Goa2 chiuN7-khi3 kiN3 goa2 e5 Pe7, iah8 si7 lin2 e5 Pe7; kiN3 goa2 e5 Siong7-te3, iah8 si7 lin2 e5 Siong7-te3.  18). Boat8-tai7-liap8 e5 Ma2-li7-a chiu7 khi3 ka7 hak8-seng kong2, Goa2 i2-keng khoaN3-kiN3 Chu2; koh kong2, Chu2 eng7 chiah e5 oe7 ka7 i kong2.
	19). Hit jit8 chiu7-si7 chhit jit8 e5 thau5 chit8 jit8, i2-keng am3, hak8-seng in-ui7 kiaN Iu5-thai3 lang5, chiu7 ti7 in sou2 toa3 e5 sou2-chai7 koaiN mng5; Ia5-sou kau3, khia7 ti7 tiong-kan, ka7 in kong2, Goan7 lin2 peng5-an.  20). I2-keng kong2 chit e5 oe7, chiu7 eng7 chhiu2 kap hiap8-e7 hou7 in khoaN3. Hak8-seng khoaN3-kiN3 Chu2, chiu7 hoaN-hi2.  21). Ia5-sou koh ka7 in kong2, Goan7 lin2 peng5-an; goa2 chhe lin2, chhin-chhiuN7 Pe7 u7 chhe goa2.  22). I2-keng kong2 chit e5 oe7, chiu7 tui3 in pun5 khui3 kong2, Lin2 siu7 Seng3 Sin5;  23). lin2 sia3 sim2-mih8 lang5 e5 choe7, chiu7 sia3-khi3; lau5 sim2-mih8 lang5 e5 choe7, chiu7 lau5-teh.
	24). U7 To-ma2, chheng choe3 Te2-thou2-ma2 e5, si7 chap8-ji7 hak8-seng e5 chit8-e5, Ia5-sou kau3 e5 si5, i bo5 saN-kap ti7-teh.  25). Ki5-u5 e5 hak8-seng chiu7 ka7 i kong2, Goan2 chiah-e5 i2-keng khoaN3-kiN3 Chu2 lah. Na7-si7 To-ma2 ka7 in kong2, Goa2 na7 bo5 khoaN3-kiN3 I chhiu2-tiong teng e5 jiah, bo5 eng7 goa2 e5 chng2-thau5-a2 tham3 I teng e5 jiah, bo5 eng7 goa2 e5 chhiu2 tham3 I e5 hiap8-e7, goa2 koat-toan3 m7 sin3.
	26). Ke3 poeh jit8, I e5 hak8-seng koh-chai3 ti7 chhu3-lai7, To-ma2 iah8 ti7-teh. Mng5 i2-keng koaiN, Ia5-sou kau3, khia7 ti7 tiong-ng, kong2, Goan7 lin2 peng5-an.  27). Chiu7 ka7 To-ma2 kong2, Chhun li2 e5 chng2-thau5-a2 lai5 khoaN3 goa2 e5 chhiu2; chhun li2 e5 chhiu2 tham3 goa2 e5 hiap8-e7; bot8-tit choe3 m7 sin3 e5, tioh8 choe3 sin3 e5.  28). To-ma2 in3 kong2, Goa2 e5 Chu2 ah, goa2 e5 Siong7-te3 ah.  29). Ia5-sou ka7 i kong2, Li2 in-ui7 khoaN3-kiN3 goa2 chiah sin3; hiah e5 bo5 khoaN3-kiN3 lai5 sin3 e5 lang5, u7 hok-khi3.
	30). Ia5-sou ti7 hak8-seng e5 bin7-cheng5, koh u7 kiaN5 choe7-choe7 sin5-jiah, bo5 ki3 ti7 chit pun2 chheh e5;  31). tok8-tok8 ki3 chiah-e5, hou7 lin2 sin3 Ia5-sou si7 Ki-tok, si7 Siong7-te3 e5 KiaN2; sin3, chiu7 ti7 I e5 mia5 tit-tioh8 oah8.

[21]	Chiah e5 tai7-chi3 i2-au7, Ia5-sou ti7 The5-pi2-li7-a e5 hai2-piN, koh hian2-beng5 ka-ki7 hou7 hak8-seng khoaN3; I e5 chhut-hian7 ki3 ti7 e7-toe2.  2). U7 Se-bun5 Pi2-tek, To-ma2, chheng Te2-thou2-ma2, Ka-li7-li7 e5 Ka-na2 lang5 Na2-tan3-giap8, Se-pi2-thai3 e5 kiaN2, iau2 u7 hak8-seng nng7 e5 long2 saN-kap ti7-teh.  3). Se-bun5 Pi2-tek ka7 in kong2, Goa2 beh khi3 tho2-hi5. In ka7 i kong2, Goan2 iah8 beh kap li2 khi3. Chiu7 chhut-khi3, chiuN7 chun5; hit mi5 bo5 liah8-tioh8 sim2-mih8.  4). ThiN phu2-kng, Ia5-sou khia7 ti7 hai2-phiaN5, na7-si7 hak8-seng m7 chai I si7 Ia5-sou.  5). Ia5-sou chiu7 ka7 in kong2, Soe3-kiaN2 ah, lin2 u7 mih8-phe3 bo5? In kong2, Bo5.   6). I chiu7 ka7 in kong2, Pha bang7 ti7 chun5 e5 chiaN3 peng5, chiu7 oe7 tit-tioh8. In pha-loh8-khi3, chiu7 bang7 thoa boe7 khi2-lai5, si7 in-ui7 hi5 choe7 e5 ian5-kou3.  7). Tui3 an2-ni, Ia5-sou sou2 thiaN3 hit e5 hak8-seng ka7 Pi2-tek kong2, Si7 Chu2 lah. Se-bun5 Pi2-tek chit8-e7 thiaN-kiN3 si7 Chu2, in-ui7 thng3-pak-theh chiu7 eng7 goa7-saN lai5 ha5, thiau3-loh8 hai2.  8). Ki5-u5 e5 hak8-seng, (in-ui7 li7 phiaN5 bo5 hng7, iok-liok8 saN-chap8 tng7), eng7 soe3 chiah chun5 lai5 thoa hit bang7 e5 hi5.  9). Kau3 chiuN7 phiaN5, khoaN3-kiN3 u7 teh toh8 e5 thoaN3, teng2-bin7 u7 hi5, koh u7 piaN2.  10). Ia5-sou ka7 in kong2, Tu2-a2 pha-tioh8 e5 hi5, liah8 kui2 be2 lai5.  11). Se-bun5 Pi2-tek chiu7 khi2-khi3, thoa bang7 chiuN7 phiaN5, u7 toa7 be2 hi5 moa2-moa2, kiong7 chit8-pah gou7-chap8-saN be2; hi5 sui-jian5 hiah choe7, bang7 iah8 bo5 lih8.  12). Ia5-sou ka7 in kong2, Lai5 chiah8 cha2 tng3. Hak8-seng bo5 lang5 kaN2 mng7 I, Li2 si7 chi7-chui7? in-ui7 chai I si7 Chu2.  13). Ia5-sou kau3, theh8 piaN2 hou7 in, hi5 iah8 si7 an2-ni.  14). Ia5-sou tui3 si2-lang5 tiong koh-oah8 liau2-au7, chhut-hian7 hou7 I e5 hak8-seng khoaN3-kiN3, che si7 te7 saN pai2.
	15). I2-keng chiah8 cha2 tng3, Ia5-sou ka7 Se-bun5 Pi2-tek kong2, Iok-han7 e5 kiaN2 Se-bun5, li2 thiaN3 goa2 khah-iaN5 chiah-e5 mah? In3 kong2, Chu2 ah, Si7; li2 chai goa2 thiaN3 li2. Ia5-sou ka7 i kong2, Chhi7 goa2 e5 iuN5-a2-kiaN2.  16). Te7 ji7 pai2, koh ka7 i kong2, Iok-han7 e5 kiaN2 Se-bun5, li2 thiaN3 goa2 mah? Kong2, Chu2 ah, si7; li2 chai goa2 thiaN3 li2. Ia5-sou ka7 i kong2, Chiau3-kou3 goa2 e5 iuN5.  17). Te7 saN pai2, ka7 i kong2, Iok-han7 e5 kiaN2, Se-bun5, li2 thiaN3 goa2 mah? Pi2-tek in-ui7 I te7 saN pai2 ka7 i kong2, Li2 thiaN3 goa2 mah? chiu7 iu-bun7, ka7 i kong2, Chu2, li2 bo5 sou2 m7 chai; li2 chai goa2 thiaN3 li2. Ia5-sou ka7 i kong2, Chhi7 goa2 e5 iuN5-a2.  18). Goa2 sit8-sit8 ka7 li2 kong2, Li2 siau3-lian5 e5 si5, eng7 toa3 ka-ki7 pak8, chiau3 sou2 ai3 lai5 kiaN5-iu5; tok8-tok8 kau3 lau7, li2 beh chhun chhiu2, pat8 lang5 chiu7 pak8 li2, thoa li2 kau3 m7 ai3 khi3 e5 sou2-chai7.  19). Ia5-sou kong2 che oe7, si7 chi2 Pi2-tek beh chaiN2-iuN7 si2, lai5 eng5-kng Siong7-te3.  I2-keng kong2 an2-ni, chiu7 ka7 i kong2, Te3 goa2.  20). Pi2-tek oat8-tng2-sin, khoaN3-kiN3 Ia5-sou sou2 thiaN3 e5 hak8-seng te3 in, chiu7-si7 cheng5 ti7 boan2-chhan e5 si5, hiaN3 oa2 Ia5-sou e5 heng-kham2 kong2, Chu2 ah, boe7 li2 e5 lang5 si7 chi7-chui7?  21). Pi2-tek khoaN3-kiN3, chiu7 ka7 Ia5-sou kong2, Chu2 ah, chit lang5 chaiN2-iuN7?  22). Ia5-sou ka7 i kong2, Goa2 na7 ai3 i ti7-teh kau3 goa2 lai5, kap li2 sim2-mih8 kan-siap8? li2 tioh8 te3 goa2.  23). Tui3 an2-ni, chit e5 oe7 pian3 thoan5 ti7 hiaN-ti7 e5 tiong-kan, kong2, Chit e5 hak8-seng boe7 si2; na7-si7 Ia5-sou m7 si7 ka7 i kong2 i boe7 si2, tok8-tok8 kong2, Goa2 na7 ai3 i tng5-tng5 ti7-teh kau3 goa2 lai5, kap li2 sim2-mih8 kan-siap8?
	24). Ui7-tioh8 chiah e5 su7 choe3 kan-cheng3 lai5 sia2 i e5 lang5, chiu7-si7 chit e5 hak8-seng; koh lan2 chai i e5 kan-cheng3 si7 chin.
	25). Ia5-sou sou2 kiaN5 iau2 u7 choe7-choe7 hang7, na7 sui5 chit8 hang7 lai5 sia2, goa2 phah-sng3 sou2 ki3 e5 chheh, se3-kan toe2 boe7 liau2.


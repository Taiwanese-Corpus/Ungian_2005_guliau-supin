	Lou7-Tek-Ki3	(8)
[1]	Tng su7-su pan7 cheng3-su7 e5 si5, hit e5 toe7 tu2-tioh8 ki-hng; ti7 Iu5-tai7 Pek-li7-heng5 u7 chit8 e5 lang5 kap i e5 bou2 nng7 e5 kiaN2 chhut-goa7 khi3 Mou5-ap toe7.  2). Hit-lang5 mia5-kio3 I2-li7-bi2-lek8, i e5 bou2 mia5-kio3 Na2-o-bi2, i nng7 e5 kiaN2 mia5 Ma2-lun5, Ki-lian5; long2 si7 Iu5-tai7 Pek-li7-heng5 e5 I2-hoat-tha lang5; in kau3 Mou5-ap toe7, chiu7 ti7-hia khia7-khi2.  3). Au7-lai5 Na2-o-bi2 e5 tiong7-hu I2-li7-bi2-lek8 si2, pang3 i kap i nng7 e5 kiaN2.  4). Nng7 e5 kiaN2 chhoa7 Mou5-ap e5 cha-bou2-kiaN2 choe3-bou2, chit8-e5 mia5-kio3 Go5-jiN2-pa, chit8-e5 mia5-kio3 Lou7-tek; tiam3 ti7-hia iok-liok8 chap8-ni5.  5). Ma2-lun5 kap Ki-lian5 nng7-lang5 ia7 si2; chhun hit e5 hu7-jin5-lang5 bo5 tiong7-hu, ia7 bo5 kiaN2.  6). I chiu7 kap nng7 e5 sim-pu7 khi2-lai5, beh tui3 Mou5-ap toe7 to3--khi3; in-ui7 i ti7 Mou5-ap toe7 thiaN-kiN3 Ia5-ho5-hoa koan3-kou3 I e5 peh-siN3, siuN2-su3 in bi2-niu5.  7). I chiu7 tui3 i khia7-khi2 e5 sou2-chai7 chhut-khi3, nng7 e5 sim-pu7 kap i khi3, in kiaN5-lou7 beh to3-khi3 Iu5-tai7 toe7.  8). Na2-o-bi2 ka7 nng7 e5 sim-pu7 kong2, Lin2 khi3 ah, tak8-e5 to3-khi3 lau7-bu2 e5 chhu3; goan7 Ia5-ho5-hoa ho2 khoan2-thai7 lin2, chhin-chhiuN7 lin2 khoan2-thai7 i2-keng si2 e5 lang5 kap goa2 chit8-iuN7;  9). goan7 Ia5-ho5-hoa siuN2-su3 lin2 tak8-lang5 ti7 tiong7-hu e5 ke tit-tioh8 peng5-an.  Chiu7 kap in chim-chhui3; in chiu7 chhut-siaN thi5-khau3, ka7 i kong2,  10). M7--ah, goan2 beh kap li2 saN-kap to3-khi3 li2 e5 peh-siN3 hia.  11). Na2-o-bi2 kong2, Goa2 e5 cha-bou2-kiaN2 ah, to3-khi3 ah; siaN2-su7 beh kap goa2 khi3 ah? goa2 iau2 oe7 hoai5-thai siN-kiaN2 choe3 lin2 e5 tiong7-hu mah?  12). Goa2 e5 cha-bou2-kiaN2 ah, to3-khi3 ah, khi3 ah; goa2 i2-keng ni5-lau7, boe7-oe7 koh u7 tiong7-hu; goa2 na7 kong2, Goa2 iau2 u7 ng3-bang7, goa2 kim-mi5 na7 u7 tiong7-hu ia7 oe7 siN kiaN2,  13). lin2 kiam2 oe7 theng3-hau7 in toa7-han3 mah? lin2 kiam2 oe7 ka-ki7 siu2, bo5 ke3--lang5 mah? Goa2 e5 cha-bou2-kiaN2 ah, boh8-tit an2-ni; goa2 ui7-tioh8 lin2 chin7-chai7 iu-khou2; in-ui7 Ia5-ho5-hoa chhun-chhiu2 kong-kek goa2.  14). In koh chhut-siaN khau3; Go5-jiN2-pa kap ta-ke chim-chhui3; tok8-tok8 Lou7-tek kap i pang3-boe7-li7.  15). I kong2, KhoaN3 ah, li2 e5 tang5-sai7 i2-keng to3-khi3 i e5 peh-siN3, i e5 siong7-te3 hia, li2 ia7 tioh8 te3 li2 e5 tang5-sai7 to3-khi3.  16). Lou7-tek kong2, Boh8-tit khng3 goa2 li7-khui li2, to3-khi3 bo5 te3 li2; in-ui7 li2 khi3 hia, goa2 ia7 beh khi3 hia; li2 hioh ti7-hia, goa2 ia7 beh hioh hia; li2 e5 peh-siN3 beh choe3 goa2 e5 peh-siN3; li2 e5 Siong7-te3 ia7 beh choe3 goa2 e5 Siong7-te3;  17). li2 si2 ti7-hia, goa2 ia7 si2 ti7-hia, bai5-chong3 ti7-hia; tu5 si2 i2-goa7, na7 u7 sim2-mih8 hou7 li2 goa2 saN-li7, goan7 Ia5-ho5-hoa ka-pe7 chek-hoat8 goa2.  18). I khoaN3-kiN3 i koat-i3 beh kap i khi3, chiu7 bo5 koh tui3 i kong2-khi2.
	19).Tui3 an2-ni nng7 lang5 saN-kap kiaN5, lai5 kau3 Pek-li7-heng5; in kau3 Pek-li7-heng5, thong siaN5 ui7-tioh8 in long2 choah--khi2-lai5; hiah e5 hu7-jin5-lang5 kong2, Che si7 Na2-o-bi2 mah?  20). I in3 kong2, Boh8-tit kio3 goa2 Na2-o-bi2, tioh8 kio3 goa2 Ma2-lah8, in-ui7 Choan5-leng5--e5 khoan2-thai7 goa2 chin kan-khou2;  21). goa2 chhut-khi3 e5 si5 moa2-chiok, Ia5-ho5-hoa hou7 goa2 khang-khang to3--lai5; Ia5-ho5-hoa i2-keng chek-pi7 goa2 lai5 cheng3-beng5 goa2, Choan5-leng5--e5 i2-keng khou2-chhou2 goa2, lin2 siaN2-su7 kio3 goa2 Na2-o-bi2 ah?  22). An2-ni Na2-o-bi2 to3--lai5, i e5 sim-pu7 Mou5-ap e5 cha-bou2-kiaN2 Lou7-tek, tui3 Mou5-ap toe7 to3--lai5 e5, ia7 kap i lai5; in kau3 Pek-li7-heng5, tu2-a2 si7 khi2-chhiu2 koah toa7-beh8 e5 si5.

[2]	Na2-o-bi2 u7 i e5 tiong7-hu e5 chhin-lang5, chiu7-si7 I2-li7-bi2-lek8 e5 kai-chhin, u7 chit8-lang5 mia5 kio3 Pho-a-su, si7 toa7 ho2-giah8 e5 lang5.  2). Mou5-ap e5 cha-bou2-kiaN2 Lou7-tek ka7 Na2-o-bi2 kong2, Hou7 goa2 khi3 hng5--nih, goa2 na7 tit-tioh8 un-tian2 ti7 sim2-mih8 lang5 e5 bin7-cheng5, chiu7 thang ti7 hit-lang5 e5 au7-bin7 khioh beh8-seh.  I ka7 i kong2, Goa2 e5 cha-bou2-kiaN2 ah, choe3 li2 khi3.  3). I chiu7 khi3; i2-keng kau3, chiu7 te3 koah-beh8 e5 lang5 ti7 hng5--nih khioh beh8-seh; i chhau3-kham2 kau3 I2-li7-bi2-lek8 e5 kai-chhin Pho-a-su e5 chit8 khu hng5.  4). Pho-a-su tui3 Pek-li7-heng5 lai5, tui3 koah-beh8 e5 lang5 kong2, Goan7 Ia5-ho5-hoa kap lin2 ti7-teh.  In in3 kong2, Goan7 Ia5-ho5-hoa su3-hok li2.  5). Pho-a-su mng7 i sou2 phai3 koah-beh8 e5 thau5-lang5 kong2, Hit-e5 si7 sim2-mih8 lang5 e5 cha-bou2-kiaN2?  6). Koah-beh8 e5 thau5-lang5 in3 kong2, Chit-e5 si7 Mou5-ap e5 cha-bou2-kiaN2, kap Na2-o-bi2 tui3 Mou5-ap toe7 to3--lai5-e5;  7). i kong2, ChhiaN2 li2 chun2 goa2 khioh beh8-seh, ti7 koah-beh8--e5 e5 au7-bin7, ti7 kui-khun2-tiong khioh i; i chiu7 lai5, tui3 cha2-khi2 kau3 taN, tiaN7-tiaN7 toa3 chia; chi2-u7 hioh ti7 chhu3-lai7 tiap-a2-ku2.  8). Pho-a-su ka7 Lou7-tek kong2, Goa2 e5 cha-bou2-kiaN2 ah, li2 tioh8 thiaN; boh8-tit khi3 pat8 khu hng5 khioh beh8-seh, ia7 boh8-tit li7-khui chia, tioh8 an2-ni kap goa2 chiah e5 lu2-pi7 choe3-tin7;  9). li2 tioh8 khoaN3 in ti7 toh-loh8 chit8-khu teh siu-koah, chiu7 te3 in khi3; goa2 kiam2 bo5 hoan-hu3 hiah e5 siau3-lian5 lang5 m7-thang bong-tioh8 li2? li2 na7 chhui3-ta, chiu7 khi3 hiah e5 khi3-ku7 hia, lim siau3-lian5 lang5 sou2 chhiuN7-e5.  10). I chiu7 phak ti7 toe7--nih pai3 i, ka7 i kong2, Goa2 si7 goa7-kok lang5, chaiN2-iuN7 oe7 tit-tioh8 un-tian2 ti7 li2 e5 bin7-cheng5, an2-ni khoaN3-kou3 goa2 ah?  11). Pho-a-su in3 kong2, Tui3 li2 e5 tiong7-hu si2 liau2-au7, kiN3 li2 khoan2-thai7 ta-ke e5 su7, koh li2 li7-khui pe7-bu2 kap li2 chhut-si3 e5 sou2-chai7, lai5 kau3 li2 peng5-sou3 m7-bat e5 peh-siN3 chia, lang5 long2 u7 ka7 goa2 kong2-beng5 lah.  12). Goan7 Ia5-ho5-hoa po3-tap li2 e5 sou2-choe3; li2 lai5 hioh ti7 Ia5-ho5-hoa I2-sek-liat8 Siong7-te3 e5 sit8-e7, goan7 li2 tit-tioh8 I e5 toa7 siuN2-su3.  13). I kong2, Goa2 e5 chu2 ah, goan7 goa2 tit-tioh8 un-tian2 ti7 li2 e5 bin7-cheng5; goa2 sui-jian5 boe7 pi2-tit li2 e5 lu2-pi7 e5 chit8-e5, li2 iau2-ku2 an-ui3 goa2, tui3 li2 e5 lu2-pi7 kong2 ho2 oe7.  14). Chiah8 e5 si5 Pho-a-su ka7 i kong2, Li2 lai5 chia chiah8-piaN2, eng7 li2 hit-te3 un3 chhou3.  I chiu7 che7 ti7 koah-beh8 e5 lang5 e5 piN-thau5; in theh8 hang e5 beh8-sui7 hou7 i; i chiah8-pa2 iau2 u7 chhun.  I khi2-lai5 khi3 khioh beh8-seh.  15). Pho-a-su hoan-hu3 siau3-lian5 lang5 kong2, I chiu7 na7 ti7 kui-khun2 e5 tiong-kan khioh beh8-seh ia7 tioh8 iong5-un2 i, m7-thang hou7 i kian3-siau3;  16). ia7 tioh8 tui3 kui-khun2-e5 thiu tam7-poh8, pang3 ti7 toe7--nih hou7 i khioh, m7-thang hoah i.  17). An2-ni ti7 hng5--nih khioh beh8-seh, kau3 e5-hng, chiu7 phah i sou2 khioh e5, iok-liok8 chit8 i-hoat e5 toa7-beh8.  18). I toa3 i sou2 khioh-e5 jip8 siaN5, hou7 i e5 ta-ke khoaN3; ia7 chiong i chiah8-pa2 sou2-chhun-e5 theh8--chhut-lai5 hou7 i.  19). Ta-ke mng7 i kong2, Li2 kin-a2-jit8 ti7 toh-loh8 khioh beh8-seh? ti7 toh-loh8 choe3-kang ah? Goan7 hit e5 khoaN3-kou2 li2 e5 tit-tioh8 hok-khi3.  I chiu7 ka7 ta-ke kong2 i ti7 toh-loh8 choe3-kang, kong2, Kin-a2-jit8 goa2 choe3-kang ti7-hia, hit-lang5 mia5-kio3 Pho-a-su.  20). Na2-o-bi2 ka7 i e5 sim-pu7 kong2, Goan7 i tit-tioh8 Ia5-ho5-hoa su3-hok, chiu7-si7 si-un hou7 oah8-lang5 si2-lang5 bo5 soah e5.  Na2-o-bi2 koh kong2, Hit-lang5 si7 lan2 e5 chhin-lang5, si7 lan2 kai-chhin e5 chit8-e5 thang siok8-hoe5 lan2 e5 san2-giap8.  21). Mou5-ap e5 cha-bou2-kiaN2 Lou7-tek kong2, I ia7 u7 ka7 goa2 kong2, Li2 tioh8 kun-te3 goa2 hiah e5 siau3-lian5 lang5, tit8-kau3 in ka7 goa2 siu-koah beng5-pek8.  22). Na2-o-bi2 ka7 i e5 sim-pu7 Lou7-tek kong2, Goa2 e5 cha-bou2-kiaN2 ah, li2 kap i e5 lu2-pi7 chhut-khi3, si7 ho2; bo5 hou7 lang5 khoaN3-kiN3 li2 ti7 pat8-lang5 e5 hng5.  23). Tui3 an2-ni i kap Pho-a-su e5 lu2-pi7 choe3-tin7 khioh beh8-seh, kau3 toa7-beh8 sio2-beh8 siu beng5-pek8; i iu5-goan5 kap ta-ke saN-kap toa3.

[3]	I e5 ta-ke Na2-o-bi2 ka7 i kong2, Goa2 e5 cha-bou2-kiaN2 ah, goa2 kiam2 m7-tioh8 ka7 li2 chhe7 chit8 e5 an-sin e5 sou2-chai7, hou7 li2 hiong2-hok mah?  2). Li2 kap i e5 lu2-pi7 choe3-tin7 e5 Pho-a-su, i kiam2-m7-si7 lan2 e5 kai-chhin mah? KhoaN3 ah, i kim-mi5 poa3 toa7-beh8 ti7 gou7-kak-tiuN5.  3). Li2 tioh8 soe2 seng-khu, boah-iu5, oaN7-saN, loh8-khi3 kau3 gou7-kak-tiuN5; chong2-si7 m7-thang hou7 hit-lang5 jin7-tioh8 li2, theng3-hau7 i lim-chiah8 beng5-pek8.  4). Kau3 i to2-teh e5 si5, li2 tioh8 chim-chiok khoaN3 i to2 e5 sou2-chai7, chiu7 jip8-khi3 hian i e5 kha sou2 kah--e5, to2 ti7-hia; i beh ka7 li2 kong2, li2 sou2 tioh8 kiaN5 e5.  5). I chiu7 kong2, Li2 sou2 hoan-hu3-e5 goa2 long2 beh kiaN5 i.  6). I chiu7 loh8-khi3 kau3 gou7-kak-tiuN5, long2 chiau3 i e5 ta-ke sou2 hoan-hu3-e5 kiaN5.  7). Pho-a-su lim-chiah8 beng5-pek8, sim hoaN-hi2, chiu7 khi3 to2 ti7 beh8-tui e5 piN--thau5.  I chiu7 liam-kha jip8-khi3, hian-khui i e5 kha sou2 kah--e5, to2 ti7-hia.  8). Kau3 poaN3-mi5 hit-lang5 tioh8-kiaN, hoan-sin; bo5 phah-sng3, u7 cha-bou2-gin2-na2 to2 ti7 i e5 kha hia.  9). I chiu7 kong2, Li2 sim2-mih8 lang5? In3 kong2, Goa2 si7 li2 e5 lu2-pi7 Lou7-tek; chhiaN2 li2 eng7 li2 e5 saN-a2-ku lai5 kham2 li2 e5 lu2-pi7, in-ui7 li2 si7 goa2 e5 kai-chhin.  10). I kong2, goa2 e5 cha-bou2-kiaN2 ah, goan7 li2 tit-tioh8 Ia5-ho5-hoa su3-hok; li2 chi2 lou7-be2 e5 un-cheng5 pi2 cheng5-e5 khah-toa7; in-ui7 siau3-lian5 lang5, bo5-lun7 song3-hiong ho2-giah8, li2 long2 bo5 te3 i.  11). Goa2 e5 cha-bou2-kiaN2 ah, taN li2 m7-bian2 kiaN, kiN3-na7 li2 sou2 kong2 e5, goa2 beh ka7 li2 kiaN5, in-ui7 goa2 pun2-siaN5 e5 peh-siN3 long2 chai li2 si7 ho2 tek-heng7 e5 lu2-chu2.  12). Goa2 sit8-chai7 si7 li2 e5 kai-chhin e5 chit8-e5; chong2-si7 iau2-u7 chit8-e5 pi2 goa2 koh khah chhin.  13). Li2 kim-mi5 hioh chia; bin5-a2-cha2-khi2 i na7 kheng2 ka7 li2 chin7 kai-chhin e5 pun2-hun7, chiu7 ho2, hou7 i chin7 kai-chhin e5 pun2-hun7; i na7 m7-kheng2 ka7 li2 chin7 kai-chhin e5 pun2-hun7, goa2 chi2 eng2-oah8 e5 Ia5-ho5-hoa lai5 chiu3-choa7, goa2 beh ka7 li2 chin7 kai-chhin e5 pun2-hun7; li2 thang to2 chia kau3 thiN-kng.  14). I chiu7 to2 ti7 i e5 kha-e7 kau3 thiN-kng; boe7 jin7-tit lang5 e5 si5, chiu7 khi2-lai5.  Pho-a-su kong2, M7-thang hou7 lang5 chai u7 cha-bou2-gin2-na2 kau3 gou7-kak-tiuN5--nih.  15). Koh kong2, Li2 theh8 li2 sou2 chheng7 e5 goa7-saN, eng7 chhiu2 khan i; i chiu7 khan i; hit-lang5 chiu7 niu5 toa7-beh8 lak8-e7, hou7 i pe7--khi3; i chiu7 jip8 siaN5.  16). I kau3 i e5 ta-ke hia; ta-ke kong2, Goa2 e5 cha-bou2-kiaN2 ah, li2 taN chaiN2-iuN7 ah? I chiu7 chiong hit-lang5 tui3 i sou2-kiaN5-e5 long2 ka7 i kong2.  17). Koh kong2, Hit-lang5 eng7 chiah e5 toa7-beh8 lak8-e7 hou7 goa2, ka7 goa2 kong2, Li2 m7-thang khang-chhiu2 to3-khi3 lin2 ta-ke hia.  18). I chiu7 kong2, Goa2 e5 cha-bou2-kiaN2 ah, li2 thang an-sim che7--teh, theng3-hau7 chai che su7 chaiN2-iuN7 chiaN5; in-ui7 hit-lang5 kin-a2-jit8 bo5 choe3-chiaN5 chit e5 su7, tek-khak bo5 soah.

[4]	Pho-a-su chiuN7 kau3 siaN5-mng5, che7 ti7-hia; tu2-tng7 Pho-a-su sou2 kong2 hit e5 kai-chhin-e5 tui3-hia ke3; i chiu7 tui3 i kong2, Bou2-lang5 ah, chhiaN2 li2 oat--lai5 chia che7; i chiu7 oat--khi3 che7.  2). Pho-a-su koh tui3 pun2-siaN5 e5 tiong2-lo2 tiong kio3 chap8-lang5 lai5, ka7 in kong2, ChhiaN2 lin2 che7 tiam3 chia; in chiu7 che7.  3). Pho-a-su tui3 hit e5 chi3-chhin-e5 kong2, Tui3 Mou5-ap toe7 to3--lai5 e5 Na2-o-bi2, taN boe7 i hit-hun7 e5 hng5, si7 pun2 siok8 lan2 e5 hiaN I2-li7-bi2-lek8 e5;  4). goa2 i3-su3 beh thong-ti li2 kong2, Tioh8 ti7 chiah e5 che7--teh e5 lang5 e5 bin7-cheng5 kap goa2 e5 peh-siN3 e5 tiong2-lo2 e5 bin7-cheng5, boe2 i; li2 na7 beh siok8, chiu7 siok8 i; na7 m7 siok8 i, chiu7 beng5-beng5 kong2 hou7 goa2 chai; in-ui7 li2 i2-goa7 bo5 pat8-lang5 thang siok8 i, te7-ji7 chiu7-si7 goa2.  I in3 kong2, Goa2 beh siok8 i.  5). Pho-a-su kong2, Li2 tui3 Na2-o-bi2 e5 chhiu2 boe2 hit hun7 hng5 e5 jit8, ia7 tioh8 tui3 si2-lang5 e5 bou2, Mou5-ap e5 cha-bou2-kiaN2 Lou7-tek, boe2 i, lai5 kian3-lip8 si2-lang5 e5 mia5 ti7 i e5 giap8.  6). Hit e5 chi3-chhin-e5 kong2, Goa2 boe7-oe7 ui7 ka-ki7 siok8 i, kiaN-liau2 goa2 gai7-tioh8 ka-ki7 e5 giap8; goa2 siok8-giap8 e5 koan5 li2 thang ui7 ka-ki7 chiang2 i; in-ui7 goa2 boe7-oe7 siok8 i.  7). Cheng5 ti7 I2-sek-liat8 tiong beh koat-teng7 sim2-mih8 su7, hek8-si7 siok8-hoe5, hek8-si7 kau-oaN7, chit8-lang5 tioh8 thng3 oe5 hou7 hit-lang5; I2-sek-liat8 lang5 long2 eng7 chit-e5 choe3 cheng3-ku3 e5 le7.  8). Hit e5 chi3-chhin tui3 Pho-a-su kong2, Li2 ui7 ka-ki7 boe2 i; i chiu7 thng3 ka-ki7 e5 oe5.  9). Pho-a-su ka7 tiong2-lo2 kap cheng3 peh-siN3 kong2, Lin2 kin-a2-jit8 choe3 kan-cheng3, kiN3-na7 siok8 I2-li7-bi2-lek8, kiN3-na7 siok8 Ki-lian5 Ma2-lun5 e5, goa2 long2 tui3 Na2-o-bi2 e5 chhiu2 boe2 lai5;  10). koh boe2 Ma2-lun5 e5 bou2, Mou5-ap e5 cha-bou2-kiaN2, Lou7-tek choe3 goa2 e5 bou2, thang kian3-lip8 si2-lang5 e5 mia5 ti7 i e5 giap8, hou7 si2-lang5 e5 mia5 bo5 choat8 ti7 i e5 hiaN-ti7-tiong, kap i e5 pun2-siaN5; lin2 kin-a2-jit8 choe3 kan-cheng3.  11). Ti7 siaN5-mng5 teh che7 hiah e5 cheng3 peh-siN3 kap tiuN2-lo2 kong2, Goan2 choe3 kan-cheng3; goan7 Ia5-ho5-hoa hou7 jip8 li2 e5 ke e5 hu7-jin5-lang5 chhin-chhiuN7 kian3-lip8 I2-sek-liat8 ke Lah8-kiat Li7-a nng7-lang5 chit8-iuN7; koh goan7 li2 ti7 I2-hoat-tha choe3 ho5-kiat8, ti7 Pek-li7-heng5 choe3 u7 mia5-siaN-e5;  12). ia7 goan7 li2 e5 ke tui3 Ia5-ho5-hoa eng7 chit e5 cha-bou2-kiaN2 sou2 beh siuN2-su3 li2 e5 hou7-e3, chiaN5-choe3 chhin-chhiuN7 Hoat-lek8-su e5 ke, chiu7-si7 Tha-ma2 ka7 Iu5-tai7 sou2 siN e5.
	13). Tui3 an2-ni Pho-a-su chhoa7 Lou7-tek choe3-bou2; i2-keng kap i tang5-pang5 Ia5-ho5-hoa hou7 i hoai5-in7 siN chit8 e5 kiaN2.  14). Hiah e5 hu7-jin5-lang5 tui3 Na2-o-bi2 kong2, Ia5-ho5-hoa si7 eng-kai o-lo2 e5; in-ui7 I kin-a2-jit8 bo5 pang3-sak li2, ti3-kau3 li2 bo5 chi3-chhin e5 lang5; goan7 chit e5 gin2-na2 ti7 I2-sek-liat8 tiong tit-tioh8 mia5-siaN.  15). I beh hok8-to3 li2 e5 cheng-eng, hong7-iong2 li2 e5 ni5-lau7; in-ui7 siN i--e5, chiu7-si7 li2 hit e5 thiaN3 li2 e5 sim-pu7, tui3-ti7 li2 pi2 chhit e5 kiaN2 iau2 khah-ho2 e5.  16). Na2-o-bi2 pho7 hit e5 gin2-na2, he7 ti7 i e5 heng-cheng5, io i chhin-chhiuN7 lau7-bu2.  17). Chhu3-piN hiah e5 hu7-jin5-lang5 chiu7 ka7 i ho7 mia5, kong2, Na2-o-bi2 u7 tit-tioh8 gin2-na2 lah; chiu7 kio3 i e5 mia5 O-pi7-tek; i si7 Ia5-se e5 lau7-pe7, Ia5-se si7 Tai7-pit8 e5 lau7-pe7.
	18). Hoat-lek8-su e5 hou7-e3 ki3 ti7 e7-toe2; Hoat-lek8-su siN Hi-su-lun5;  19). Hi-su-lun5 siN Lan5, Lan5 siN A-bi2-na2-tat8;  20). A-bi2-na2-tat8 siN Na2-sun7, Na2-sun7 siN Sat-bun5;  21). Sat-bun5 siN Pho-a-su, Pho-a-su siN O-pi7-tek;  22). O-pi7-tek siN Ia5-se, Ia5-se siN Tai7-pit8.


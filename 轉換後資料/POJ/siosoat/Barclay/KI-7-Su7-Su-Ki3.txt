	Su7-Su-Ki3	(7)
[1]	Iok-su-a si2 liau2-au7, I2-sek-liat8 lang5 mng7 Ia5-ho5-hoa kong2, Chi7-chui7 tioh8 choe3-thau5 chiuN7-khi3 ka7 goan2 kong-kek Ka-lam5 lang5, kap in kau-chian3?  2). Ia5-ho5-hoa kong2, Iu5-tai7 tioh8 chiuN7-khi3; khoaN3 ah, Goa2 i2-keng chiong hit e5 toe7 kau ti7 i e5 chhiu2.  3). Iu5-tai7 tui3 i e5 hiaN Se-bian7 kong2, ChhiaN2 li2 kap goa2 chiuN7-khi3 kau3 goa2 sou2 liam-tioh8 e5 toe7, kap Ka-lam5 lang5 kau-chian3; goa2 ia7 beh kap li2 khi3, kau3 li2 sou2 liam-tioh8 e5 toe7; Se-bian7 chiu7 kap i khi3.  4). Iu5-tai7 chiu7 chiuN7-khi3; Ia5-ho5-hoa chiong Ka-lam5 lang5, kap Pi2-li7-se2 lang5, kau ti7 in e5 chhiu2;  5). in ti7 Pi2-sek phah-si2 in chit8-ban7 lang5; koh ti7 Pi2-sek tu2-tioh8 A-to-ni5-pi2-sek, kap i kau-chian3; thai5-iaN5 Ka-lam5 lang5 kap Pi2-li7-se2 lang5.  6). A-to-ni5-pi2-sek to5-chau2, in tui-jip i, liah8-tioh8 i, chho3-tng7 i e5 chhiu2 i e5 kha e5 toa7-pou7-bu2.  7). A-to-ni5-pi2-sek kong2, Cheng5 u7 chhit-chap8 e5 ong5, chhiu2 kap kha e5 toa7-pou7-bu2 long2 chho3--khi2-lai5, ti7 goa2 e5 toh-kha khioh chiah8-mih8; taN Siong7-te3 chiau3 goa2 sou2-kiaN5-e5 po3-eng3 goa2.  In toa3 i kau3 Ia5-lou7-sat-leng2; i chiu7 si2 ti7-hia.
	8). Iu5-tai7 lang5 kong-kek Ia5-lou7-sat-leng2, chhu2 i, eng7 to thai5-si2 in, koh pang3-he2 sio siaN5;  9). au7-lai5 Iu5-tai7 lang5 loh8-khi3, kap tiam3 ti7 soaN-toe7, lam5--si3 e5 toe7, piN5-iuN5 e5 toe7 e5 Ka-lam5 lang5 kau-chian3.  10). Iu5-tai7 koh khi3, phah hiah e5 khia7-khi2 Hi-pek-lun5 e5 Ka-lam5 lang5, thai5-si2 Si7-su, A-hi-ban7, That-mai2; Hi-pek-lun5 cheng5 mia5 kio3 Ki-liat8-a-pa.
	11). I tui3-hia khi3 phah Ti2-phek khia7-khi2 e5 peh-siN3;  12). Ti2-phek cheng5 mia5 kio3 Ki-liat8-se-hut.  Ka-lek8 kong2, Na7 u7 lang5 phah Ki-liat8-se-hut lai5 chhu2 i, goa2 beh chiong goa2 e5 cha-bou2-kiaN2 Ap-sat hou7 i choe3-bou2.  13). Ka-lek8 e5 sio2-ti7 Ki-lap8-su e5 kiaN2 Go5-to5-liap chhu2 i; i chiu7 chiong i e5 cha-bou2-kiaN2 Ap-sat hou7 i choe3-bou2.  14). Ap-sat ke3-mng5 e5 si5 khng3 tiong7-hu tui3 in lau7-pe7 tho2 chit8 khu chhan5; Ap-sat tui3 lu5 loh8--lai5; Ka-lek8 mng7 i kong2, Li2 beh sim2-mih8 ah?  15). I tui3 i kong2, Kiu5 li2 su3-hok goa2; li2 i2-keng an-ti3 goa2 ti7 lam5-hng e5 toe7, kiu5 li2 hou7 goa2 chui2-choaN5.  Ka-lek8 chiu7 eng7 teng2 e5 chui2-choaN5, e7 e5 chui2-choaN5, hou7 i.
	16). Mou5-se e5 goa7-chhek si7 Ki-ni5 lang5, i e5 kiaN2-sun kap Iu5-tai7 e5 kiaN2-sun tui3 cho2-chhiu7 siaN5 saN-kap chiuN7--khi3, kau3 A-lah8-tek lam5--si3 Iu5-tai7 e5 khong3-ia2, kap peh-siN3 saN-kap khia7-khi2.  17). Iu5-tai7 kap i e5 hiaN Se-bian7 saN-kap khi3, phah-si2 khia7-khi2 ti7 Se2-hoat e5 Ka-lam5 lang5, it-chin7 hui2-biat8 i; hit e5 siaN5 chiu7 mia5 kio3 Ho5-jiN2-ma2.  18). Iu5-tai7 koh chhu2 Ka-sat kap i e5 keng2-kai3, A-sit8-ki5-lun5 kap i e5 keng2-kai3, I2-kek-lun5 kap i e5 keng2-kai3.  19). Ia5-ho5-hoa kap Iu5-tai7 saN-kap ti7-teh; i chiu7 koaN2-chhut soaN-toe7 khia7-khi2 e5 peh-siN3; chong2-si7 boe7-oe7 koaN2-chhut piN5-iuN5 khia7-khi2 e5 peh-siN3, in-ui7 in u7 thih-chhia.  20). In chiau3 Mou5-se sou2 kong2 e5, eng7 Hi-pek-lun5 hou7 Ka-lek8, i chiu7 tui3-hia koaN2-chhut A-lap8 saN e5 kiaN2.  21). Pian7-nga2-bin2 lang5 bo5 koaN2-chhut khia7-khi2 ti7 Ia5-lou7-sat-leng2 e5 Ia5-pou3-su lang5; Ia5-pou3-su lang5 iu5-goan5 ti7 Ia5-lou7-sat-leng2 kap Pian7-nga2-bin2 lang5 saN-kap khia7-khi2, kau3 kin-a2-jit8.
	22). Iok-sek ke ia7 chiuN7-khi3 kong-kek Pek-tek8-li7; Ia5-ho5-hoa kap in saN-kap ti7-teh.  23). Iok-sek-ke chhe lang5 khi3 thau-khoaN3 Pek-tek8-li7; hit e5 siaN5 thau5-seng mia5 kio3 Lou7-su.  24). Choe3 cheng-tham3-e5 khoaN3-kiN3 chit8-lang5 tui3 siaN5-lai7 chhut-lai5, chiu7 tui3 i kong2, Kiu5 li2 eng7 jip8 siaN5 e5 lou7 po3 goan2 chai, goan2 beh ho2 khoan2-thai7 li2.  25). Hit-lang5 chiu7 po3 in jip8 siaN5 e5 lou5, in chiu7 eng7 to phah-si2 siaN5-lai7 e5 peh-siN3; tok8-tok8 pang3 hit-lang5 kap i choan5-ke khi3.  26). Hit-lang5 khi3 Hek lang5 e5 toe7, khi2 chit8 cho7 siaN5, ho7 mia5 kio3 Lou7-su; kau3 kin-a2-jit8 iau2 kio3 chit e5 mia5.
	27). Ma2-na2-se ia7 bo5 koaN2-chhut Pek-sian7 kap i e5 hiuN-sia7 e5 peh-siN3, Tha-lap8 kap i e5 hiuN-sia7 e5 peh-siN3, To-jiN2 kap i e5 hiuN-sia7 e5 peh-siN3, I2-pek-lian5 kap i e5 hiuN-sia7 e5 peh-siN3, Bi2-kiat-to kap i e5 hiuN-sia7 e5 peh-siN3; Ka-lam5 lang5 chiu7 koat-i3 khia7-khi2 ti7 hiah e5 toe7-hng.  28). Kau3 I2-sek-liat8 kiong5-seng7, chiu7 hou7 Ka-lam5 lang5 choe3 khou2-kang, bo5 it-chin7 koaN2 in chhut.
	29). I2-hoat-lian5 ia7 bo5 koaN2-chhut khia7-khi2 ti7 Ki-sek e5 Ka-lam5 lang5; Ka-lam5 lang5 chiu7 ti7 in tiong-kan iu5-goan5 khia7-khi2 ti7 Ki-sek.
	30). Se-pou3-lun5 ia7 bo5 koaN2-chhut Ki-lun5 e5 peh-siN3, kap Na2-hap-lah8 e5 peh-siN3.  Ka-lam5 lang5 chiu7 iu5-goan5 khia7-khi2 ti7 in tiong-kan, lai5 choe3 khou2-kang.
	31). A-siat ia7 bo5 koaN2-chhut A-kho khia7-khi2 e5 peh-siN3, kap Se-tun3, A-hek-lah8, A-kek-sek, Hek-pa, A-hut-kek, Li7-hap8 khia7-khi2 e5 peh-siN3.  32). A-sait lang5 toa3 ti7 khia7-khi2 hit sou2-chai7 Ka-lam5 lang5 e5 tiong-kan, in-ui7 bo5 koaN2 in chhut-khi3.
	33). Na2-hut-tha-li7 bo5 koaN2-chhut Pek-si7-bek8 khia7-khi2 e5 peh-siN3, Pek-a-lap8 khia7-khi2 e5 peh-siN3; Na2-hut-tha-li7 chiu7 toa3 ti7 khia7-khi2 hit sou2-chai7 Ka-lam5 lang5 e5 tiong-kan; chong2-si7 Pek-si7-bek8 kap Pek-a-lap8 khia7-khi2 e5 peh-siN3 long2 choe3 khou2-kang.
	34). A-mou5-li7 lang5 kiong5-pek Tan3 e5 lang5 khia7-khi2 ti7 soaN-toe7, bo5 iong5-un2 in loh8-khi3 piN5-iuN5.  35). A-mou5-li7 lang5 chiu7 koat-i3 khia7-khi2 ti7 Hi-liat8 soaN, ti7 A-nga2-lun5, ti7 Sa-pin; au7-lai5 Iok-sek-ke kiong5-seng7, hou7 in choe3 khou2-kang.  36). A-mou5-li7 lang5 e5 toe7-kai3, si7 tui3 A-khek-lah8-pin soaN-phiaN5, tui3 Se-lah8 chiuN7--khi3.

[2]	Ia5-ho5-hoa e5 su3-chia2 tui3 Kiat-kah chiuN7 kau3 Pho-kim, kong2, Goa2 hou7 lin2 tui3 Ai-kip8 chiuN7-lai5, chhoa7 lin2 kau3 Goa2 tui3 lin2 liat8-chou2 chiu3-choa7 e5 toe7; Goa2 ia7 bat kong2, sou2 kap lin2 lip8 e5 iok, Goa2 eng2-oan2 bo5 ui5-poe7;  2). lin2 ia7 m7-thang kap chit sou2-chai7 khia7-khi2 e5 peh-siN3 lip8-iok; tioh8 thiah-hui2 in e5 toaN5.  Lin2 keng2-jian5 m7 thiaN Goa2 e5 oe7, si7 chaiN2-iuN7 an2-ni kiaN5 ah?  3). In-ui7 an2-ni Goa2 koh kong2, Goa2 bo5 beh tui3 lin2 e5 bin7-cheng5 koaN2-chhut in, in beh choe3 lin2 hiap8-e7 e5 chhi3, in e5 siong7-te3 beh choe3 hai7 lin2 e5 lo5-bang7.  4). Ia5-ho5-hoa e5 su3-chia2 tui3 I2-sek-liat8 cheng3-lang5 kong2 chiah e5 oe7 e5 si5, peh-siN3 chiu7 khui-siaN thi5-khau3;  5). chiu7 ho7 hit sou2-chai7 e5 mia5 kio3 Pho-kim; in ti7-hia hian3-che3 hou7 Ia5-ho5-hoa.
	6). Iok-su-a i2-keng chhe I2-sek-liat8 lang5 khi3 e5 si5, in tak8-lang5 kui in e5 giap8, lai5 tit-tioh8 in e5 toe7.  7). Iok-su-a ti7-teh e5 jit8, kap Iok-su-a si2 liau2-au7 hiah e5 khoaN3-kiN3 Ia5-ho5-hoa ui7 I2-sek-liat8 lang5 sou2 kiaN5 toa7-su7 e5 tiong2-lo2 iau2 ti7-teh e5 si5, peh-siN3 hok8-sai7 Ia5-ho5-hoa.  8). Ia5-ho5-hoa e5 lou5-pok8, Lun3 e5 kiaN2 Iok-su-a, chit8-pah it-chap8 he3, chiu7 si2.  9). In chiu7 bai5-chong3 i ti7 i e5 giap8 e5 kai3-lai7, chiu7-si7 ti7 I2-hoat-lian5 soaN-toe7 e5 Teng5-na2-hi-liat8, ti7 Ka-sit8 soaN e5 pak--si3.  10). Hit-tai7 e5 lang5 long2 to3-chou2; i2-au7 koh chit8-tai7 e5 lang5 heng-khi2, m7-chai Ia5-ho5-hoa, ia7 m7-chai ui7 I2-sek-liat8 lang5 sou2 kiaN5 e5 su7.
	11). I2-sek-liat8 lang5 kiaN5 Ia5-ho5-hoa khoaN3-choe3 phaiN2 e5 su7, khi3 hok8-sai7 Pa-lek8;  12). khi3-sak in liat8-chou2 e5 Siong7-te3 Ia5-ho5-hoa, chiu7-si7 chhoa7 in chhut Ai-kip8 toe7 e5; khi3 te3 pat8 e5 siong7-te3, chiu7-si7 si3-ui5 hiah e5 peh-siN3 e5 siong7-te3 kui7-pai3 in, lai5 jia2 Ia5-ho5-hoa e5 toa7 siu7-khi3.  13). In ia7 khi3-sak Ia5-ho5-hoa, khi3 hok8-sai7 Pa-lek8 kap A-su-tha-liok8.  14). Ia5-ho5-hoa siu7-khi3 I2-sek-liat8 e5 lang5, chiong in kau ti7 chhiuN2-liah8 in e5 lang5 e5 chhiu2, in chiu7 chhiuN2 in; I koh boe7 in hou7 si3-ui5 tui3-tek8 e5 chhiu2; ti3-kau3 in ti7 in e5 tui3-tek8 e5 thau5-cheng5 bo5 koh khia7-oe7-tiau5;  15). in bo5-lun7 khi3 toh-loh8, Ia5-ho5-hoa chhun-chhiu2 kang3 chai-e7 hou7 in, chiau3 Ia5-ho5-hoa sou2 kong2 e5 oe7, koh chiau3 Ia5-ho5-hoa tui3 in sou2 chiu3-choa7 e5; in chiu7 kek8 khun3-khou2.
	16). Ia5-ho5-hoa chiu7 heng-khi2 su7-su; in chiu7 kiu3 peh-siN3 thoat-li7 chhiuN2-liah8 in e5 lang5 e5 chhiu2.  17). Chong2-si7 in bo5 thiaN-than3 in e5 su7-su, keng2-jian5 kiaN5 sia5-im5, te3 pat8 e5 siong7-te3 lai5 kui7-pai3 in; in e5 liat8-chou2 than3 Ia5-ho5-hoa e5 beng7-leng7 sou2 kiaN5 e5 lou7, in kin2-kin2 oai-chhoah8 i, bo5 chiau3 an2-ni kiaN5.  18). Ia5-ho5-hoa ka7 in heng-khi2 su7-su e5 si5, Ia5-ho5-hoa chiu7 kap su7-su ti7-teh; ia7 ti7 su7-su oah8 ti7--teh it-chhe3 e5 jit8, kiu3 in thoat-li7 tui3-tek8 e5 chhiu2; in in-ui7 siu7 ap-che3 khou2-chhou2, chiu7 thou2-khui3, sou2-i2 Ia5-ho5-hoa chiu7 the3-hoe2.  19). Kau3 su7-su si2-liau2, in chiu7 oat8-tng2 khi3 kiaN5, pi2 in e5 pe7-kong koh khah-phaiN2, te3 pat8 e5 siong7-te3 lai5 hok8-sai7 in, kui7-pai3 in, long2 bo5 koe2 in e5 sou2-kiaN5 kap in kou3-chip e5 lou7.  20). Ia5-ho5-hoa chiu7 siu7-khi3 I2-sek-liat8 lang5, kong2, In-ui7 chit e5 peh-siN3 ui5-poe7 Goa2 e5 iok, chiu7-si7 Goa2 sou2 beng7-leng7 in e5 liat8-chou2 e5, ia7 bo5 thiaN-than3 Goa2 e5 oe7;  21). sou2-i2 Iok-su-a si2 e5 si5 sou2 chhun e5 tak8-chok8, i2-au7 Goa2 bo5 beh koh ti7 in e5 bin7-cheng5 koaN2-chhut chit8-chok8;  22). thang eng7 chiah-e5 lai5 chhi3-giam7 I2-sek-liat8 lang5, khoaN3 in kheng2 chip-siu2 Ia5-ho5-hoa e5 to7-lou7 lai5 kiaN5 i, chhin-chhiuN7 in e5 liat8-chou2 bat siu2 i, a2-bo5.  23). Sou2-i2 Ia5-ho5-hoa lau5 chiah e5 chok8, bo5 kin2-kin2 koaN2 in chhut, ia7 bo5 chiong in kau ti7 Iok-su-a e5 chhiu2.

[3]	Ia5-ho5-hoa sou2 lau5 chiah e5 chok8, si7 beh eng7 i lai5 chhi3-giam7 I2-sek-liat8 lang5, chiu7-si7 hiah-e5 m7-bat kiN3-ke3 Ka-lam5 kau-chian3 e5 su7 e5;  2). tiau5-ti5 beh hou7 I2-sek-liat8 au7-tai7 e5 lang5 chai, lai5 ka3-si7 in kau-chian3, chiu7-si7 hiah-e5 cheng5 sou2 be7 bat keng-ke3 e5 lang5.  3). Sou2 lau5--teh hiah e5 chok8, chiu7-si7 Hui-li7-su7 gou7 e5 siu2-leng2, kap it-chhe3 e5 Ka-lam5 lang5, Se-tun3 lang5, kap khia7-khi2 Li7-pa-lun3 soaN e5 Hi-bi7 lang5, tui3 Pa-lek8-hek-bun5 soaN, kau3 Hap-ma2 khau2;  4). che chiu7-si7 beh eng7 in lai5 chhi3-giam7 I2-sek-liat8 lang5, khoaN3 in kheng2 thiaN-than3 Ia5-ho5-hoa thok Mou5-se sou2 beng7-leng7 in liat8-chou2 e5 kai3-beng7 a2-bo5.  5). Tui3 an2-ni I2-sek-liat8 lang5 khia7-khi2 ti7 Ka-lam5 lang5, Hek lang5, A-mou5-li7 lang5, Pi2-li7-se2 lang5, Hi-bi7 lang5, Ia5-pou3-su lang5 e5 tiong-kan; chhoa7 in e5 cha-bou2-kiaN2 choe3-bou2; ia7 eng7 cha-bou2-kiaN2 ke3 in e5 kiaN2,  6). soa3 hok8-sai7 in hiah e5 siong7-te3.
	7). I2-sek-liat8 lang5 kiaN5 Ia5-ho5-hoa sou2 khoaN3-choe3 phaiN2 e5 su7, boe7-ki3-tit Ia5-ho5-hoa in e5 Siong7-te3, khi3 hok8-sai7 chiah e5 Pa-lek8 kap A-sia3-lah8 {A-su-tha-liok8}.  8). Sou2-i2 Ia5-ho5-hoa siu7-khi3 I2-sek-liat8 lang5, boe7 in hou7 Bi2-sou2-pho-tai7-bi2 ong5 Kou2-san-li7-sat-tian5 e5 chhiu2; I2-sek-liat8 lang5 hok8-sai7 Kou2-san-li7-sat-tian5 poeh ni5.  9). I2-sek-liat8 lang5 kiu5-kio3 Ia5-ho5-hoa e5 si5, Ia5-ho5-hoa chiu7 ka7 I2-sek-liat8 lang5 heng-khi2 chit8 e5 chin2-kiu3--e5 kiu3 in; chiu7-si7 Ka-lek8 e5 sio2-ti7 Ki-lap8-su e5 kiaN2 Go5-to5-liap.  10). Ia5-ho5-hoa e5 Sin5 lim5-kau3 i, i chiu7 choe3 I2-sek-liat8 e5 su7-su, chhut-khi3 kau-chian3.  Ia5-ho5-hoa chiong Bi2-sou2-pho-tai7-bi2 ong5 Kou2-san-li7-sat-tian5 kau ti7 i e5 chhiu2, i chiu7 khah-iaN5 Kou2-san-li7-sat-tian5.  11). Tui3 an2-ni hit e5 toe7-hng thai3-peng5 si3-chap8 ni5.  Ki-lap8-su e5 kiaN2 Go5-to5-liap si2.
	12). I2-sek-liat8 lang5 koh kiaN5 Ia5-ho5-hoa sou2 khoaN3-choe3 phaiN2 e5 su7; Ia5-ho5-hoa chiu7 hou7 Mou5-ap ong5 I-ki-lun5 kiong5-seng7, kong-kek I2-sek-liat8 lang5; in-ui7 in kiaN5 Ia5-ho5-hoa sou2 khoaN3-choe3 phaiN2-e5.  13). I-ki-lun5 chu7-chip8 A-bun5 lang5 kap A-ma2-lek8 lang5 oa2 i, khi3 phah I2-sek-liat8 lang5, chiam3 cho2-chhiu7 e5 siaN5.  14). Tui3 an2-ni I2-sek-liat8 lang5 hok8-sai7 Mou5-ap ong5 I-ki-lun5 chap8-poeh ni5.
	15). I2-sek-liat8 lang5 kiu5-kio3 Ia5-ho5-hoa e5 si5, Ia5-ho5-hoa chiu7 ka7 in heng-khi2 chit8 e5 chin2-kiu3--e5; chiu7-si7 Pian7-nga2-bin2 lang5 Ki-lah8 e5 kiaN2 I2-hut; i si7 koan3-lian7 eng7 to3-chhiu2-e5; I2-sek-liat8 lang5 thok-tiong7 i sang3 le2-mih8 hou7 Mou5-ap ong5 I-ki-lun5.  16). I2-hut ui7 ka-ki7 phah chit8-ki siang-bin7 lai7 e5 kiam3, tng5 chit8-tiu2, pak8 ti7 chiaN3-thui2 i-hok8 e5 lai7-bin7.  17). I eng7 le2-mih8 hian3-hou7 Mou5-ap ong5 I-ki-lun5; I-ki-lun5 si7 chin pui5 e5 lang5.  18). Hian3 le2-mih8 i2-keng beng5-pek8, chiu7 chhe toa3 le2-mih8 e5 lang5 long2 khi3.  19). I pun2-sin tui3 kun7 Kiat-kah phah chioh8-siong7 e5 sou2-chai7 oat-to3-tng2 lai5, kong2, Ong5 ah, goa2 u7 pi3-bit8 e5 su7 beh ka7 li2 kong2; ong5 kong2, Sok-cheng7; khia7 ti7 i sin-piN e5 lang5 chiu7 long2 the3-chhut.  20). I2-hut chiu7-kun7 i, ong5 ka-ki7 chit8-e5 che7 ti7 liang5-leng2 e5 lau5-teng2; I2-hut kong2, Goa2 hong7 Siong7-te3 e5 beng7-leng7 u7 tai7-chi3 lai5 po3 li2; ong5 chiu7 tui3 cho7-ui7 khia7 khi2-lai5.  21). I2-hut chiu7 chhun to3-chhiu2, tui3 chiaN3-thui2 puih8-chhut kiam3, chhi3-jip8 ong5 e5 pak-tou2;  22).  kiam3 e5 piN3 ia7 soa3 jip8-khi3, kiam3 hou7 iu5 ka7-tiau5, in-ui7 i bo5 tui3 i e5 pak-tou2 puih8 kiam3 chhut-lai5; chiu7 thang3-ke3 ka-chiah chhut-lai5.  23). I2-hut chiu7 chhut-khi3 kau3 leng2-long5, chiong hiah e5 lau5-mng5 koaiN-so2.  24). I chhut-khi3 liau2, ong5 e5 lou5-pok8 kau3, khoaN3-kiN3 lau5-mng5 koaiN-so2, chiu7 kong2, I tek-khak si7 ti7 lau5-teng2 teh tai7-pian7.  25). In theng3-hau7 kau3 gong5-ngiah8, khoaN3-kiN3 i bo5 khui lau5-teng2 e5 mng5, chiu7 kiah8 so2-si5 lai5 khui; khoaN3 ah, in e5 chu2-lang5 i2-keng si2, to2 ti7 toe7--nih.  26). In ian5-chhian5 e5 si5, I2-hut chiu7 to5-chau2, i2-keng ke3 phah chioh8-siong7 e5 toe7, siam2 chau2 kau3 Se-i-lah8.  27). I2-keng kau3, chiu7 ti7 I2-hoat-lian5 soaN-toe7 pun5 sau3-kak; I2-sek-liat8 lang5 chiu7 te3 i tui3 soaN-toe7 loh8--khi3, i kiaN5 ti7 thau5-cheng5;  28). tui3 in kong2, Lin2 te3 goa2 lai5, in-ui7 Ia5-ho5-hoa i2-keng chiong lin2 e5 tui3-tek8 Mou5-ap lang5 kau ti7 lin2 e5 chhiu2.  In chiu7 te3 i loh8--khi3, pe2-siu2 Mou5-ap e5 tui3-bin7, Iok-tan3 ho5 e5 tou7-thau5, bo5 iong5-un2 chit8-lang5 ke3-khi3;  29). hit-si5 thai5-si2 Mou5-ap lang5 iok-liok8 chit8-ban7, long2 si7 toa7-han3 e5 iong2-su7, bo5 chit8-e5 chau2-li7.  30). Tui3 an2-ni Mou5-ap chiu7 khut-hok8 ti7 I2-sek-liat8 lang5; toe7-hng thai3-peng5 poeh-chap8 ni5.
	31). I2-hut liau2-au7, u7 A-na2 e5 kiaN2 San-ka, i eng7 koaN2-gu5 e5 thih-chhi3 phah-si2 lak8-pah e5 Hui-li7-su7 lang5.  I ia7 kiu3 I2-sek-liat8 lang5.

[4]	I2-hut si2-liau2, I2-sek-liat8 lang5 koh kiaN5 Ia5-ho5-hoa sou2 khoaN3-choe3 phaiN2 e5 su7.  2). Ia5-ho5-hoa boe7 in ti7 Ka-lam5 ong5 Ia5-pin e5 chhiu2, chiu7-si7 ti7 Ha7-so2 choe3-ong5-e5; i e5 kun-tiuN2 si7 Se-se-lah8, i khia7-khi2 ti7 goa7-pang lang5 e5 Ha7-lo5-siat.  3). Ia5-pin ong5 u7 thih-chhia kau2-pah tiuN; i toa7-toa7 khi-ap I2-sek-liat8 lang5 ji7-chap8 ni5; I2-sek-liat8 lang5 chiu7 kiu5-kio3 Ia5-ho5-hoa.
	4). Hit-si5 u7 chit8 e5 lu2 sian-ti mia5 kio3 Ti2-pho-lah8, si7 Lah8-pi2-to e5 bou2, i choe3 I2-sek-liat8 e5 su7-su.  5). I khia7-khi2 ti7 I2-hoat-lian5 soaN-toe7, Lah8-ma2 kap Pek-tek8-li7 e5 tiong-kan, ti7 Ti2-pho-lah8 e5 cho2-chhiu7-kha; I2-sek-liat8 lang5 long2 chiuN7-khi3 i hia, siu7 i phoaN3-toan3.  6). I chhe lang5 kio3 A-pi2-lo5-am e5 kiaN2 Pa-lah8 tui3 Na2-hut-tha-li7 e5 Ki-te-su lai5, tui3 i kong2, Ia5-ho5-hoa I2-sek-liat8 e5 Siong7-te3 kiam2-m7-si7 beng7-leng7 kong2, Li2 tioh8 khi3 Tha-pok8 soaN, chhoa7 Na2-hut-tha-li7 kap Se-pou3-lun5 lang5 chit8-ban7 kap li2 khi3?  7). Goa2 beh hou7 Ia5-pin e5 kun-tiuN2 Se-se-lah8 kap i e5 chhia, i e5 choan5-kun, kau3 Ki-sun7 ho5 li2 hia; Goa2 beh chiong i kau ti7 li2 e5 chhiu2.  8). Pa-lah8 ka7 i kong2, Li2 na7 kap goa2 khi3, goa2 chiu7 beh khi3; li2 na7 m7 kap goa2 khi3, goa2 chiu7 m7 khi3.  9). I kong2, Goa2 tek-khak beh kap li2 khi3; chong2-si7 li2 ti7 sou2 kiaN5 e5 lou7; boe7 tit-tioh8 eng5-hian2; in-ui7 Ia5-ho5-hoa beh boe7 Se-se-lah8 ti7 hu7-jin5-lang5 e5 chhiu2.  Ti2-pho-lah8 chiu7 khi2-lai5, kap Pa-lah8 saN-kap khi3 Ki-te-su.  10). Pa-lah8 chiu7 chio-chip8 Se-pou3-lun5 lang5 kap Na2-hut-tha-li7 lang5 kau3 Ki-te-su; te3 i chiuN7-khi3-e5 u7 chit8-ban7 lang5.  Ti2-pho-lah8 ia7 kap i chiuN7-khi3.
	11). Ki-ni5 lang5 Hi-pek bat li7-khui Ki-ni5 lang5, chiu7-si7 Mou5-se e5 goa7-chhek Ho5-pa e5 hou7-e3; chiu7 tah pou3-piN5 ti7 Sat-na2-im e5 siong7-chhiu7-piN, chiu7-si7 oa2-kun7 Ki-te-su e5.
	12). U7 lang5 ka7 Se-se-lah8 kong2, A-pi2-lo5-am e5 kiaN2 Pa-lah8 i2-keng chiuN7-khi3 Tha-pok8 soaN.  13). Se-se-lah8 chiu7 chu7-chip8 i long2-chong2 e5 chhia, chiu7-si7 thih-chhia kau2-pah tiuN, kap te3 i e5 choan5-kun, tui3 goa7-pang e5 Ha7-lo5-siat, kau3 Ki-sun7 ho5.  14). Ti2-pho-lah8 tui3 Pa-lah8 kong2, Khi2-lai5, kin-a2-jit8 chiu7-si7 Ia5-ho5-hoa chiong Se-se-lah8 kau ti7 li2 e5 chhiu2 e5 jit8; Ia5-ho5-hoa kiam2 bo5 ti7 li2 e5 thau5-cheng5 kiaN5 mah? Tui3 an2-ni Pa-lah8 tui3 Tha-pok8 soaN loh8-lai5; te3 i e5 u7 chit8-ban7 lang5.  15). Ia5-ho5-hoa eng7 to phah-loan7 Se-se-lah8 kap i sou2 u7 e5 chhia, i e5 choan5-kun, ti7 Pa-lah8 e5 bin7-cheng5; Se-se-lah8 loh8-chhia pou7-kiaN5 to5-chau2.  16). Chong2-si7 Pa-lah8 tui-jip hiah e5 chhia kap kun-tui7, kau3 goa7-pang e5 Ha7-lo5-siat; Se-se-lah8 e5 choan5-kun long2 to2 ti7 to-e7, bo5 lau5 chit8 e5 lang5.
	17). Chi2-u7 Se-se-lah8 pou7-kiaN5 to5-chau2, kau3 Ki-ni5 lang5 Hi-pek e5 bou2 Nga2-ek e5 pou3-piN5; in-ui7 Ha7-so2 ong5 Ia5-pin kap Ki-ni5 lang5 Hi-pek e5 ke ho5-ho2.  18). Nga2-ek chhut-lai5 ngia5-chih Se-se-lah8, ka7 i kong2, Goa2 e5 chu2 ah, oat--jip8-lai5, chhiaN2 li2 oat-jip8 goa2 chia, m7-bian2 kiaN; Se-se-lah8 chiu7 oat-jip8 i e5 pou3-piN5.  Nga2-ek chiu7 eng7 than2-a2 ka7 i kah--teh.  19). Se-se-lah8 ka7 i kong2, Goa2 chhui3-ta, chhiaN2 li2 eng7 tam7-poh8 chui2 hou7 goa2 lim; i chiu7 khui toe2 lin e5 phe5-te7 hou7 i lim; iu5-goan5 ka7 i kah--teh.  20). Se-se-lah8 koh ka7 i kong2, Li2 khia7 ti7 pou3-piN5 mng5, na7 u7 lang5 lai5 mng7 li2 kong2, U7 lang5 ti7 li2 chia bo5? li2 chiu7 ka7 i kong2, Bo5.  21). Se-se-lah8 ia3-sian7 khun3 loh8-bin5; Hi-pek e5 bou2 Nga2-ek theh8 pou3-piN5 e5 teng, chhiu2 kiah8 thui5-a2, liam-liam-a2 kiaN5 kau3 i hia, eng7 teng tui3 i e5 pin3-piN teng3-jip8, thau3-ke3 thou5-kha; i chiu7 si2.  22). Hit-si5 Pa-lah8 tui-jip Se-se-lah8, Nga2-ek chhut-lai5 ngia5-chih i ka7 i kong2, Lai5 ah, goa2 eng7 li2 sou2 chhe7 e5 lang5 hou7 li2 khoaN3; i chiu7 jip8-khi3, khoaN3 ah, Se-se-lah8 i2-keng si2, to2-teh, teng iau2-ku2 ti7 i e5 pin3-piN.
	23). An2-ni hi2 chit8-jit8, Siong7-te3 hou7 Ka-lam5 ong5 Ia5-pin khut-hok8 ti7 I2-sek-liat8 lang5 e5 bin7-cheng5.  24). Tui3 an2-ni I2-sek-liat8 lang5 it-hoat u7 se3-lek8, khah-iaN5 Ka-lam5 ong5 Ia5-pin, kau3 it-chin7 biat8 Ka-lam5 ong5 Ia5-pin.

[5]	Hit-jit8 Ti2-pho-lah8 kap A-pi2-lo5-am e5 kiaN2 Pa-lah8 chhiuN3-koa kong2:
2).	In-ui7 I2-sek-liat8 tiong choe3-thau5-e5, choe3-thau5 chhoa7 in,
	In-ui7 peh-siN3 kam-goan7 hi-seng,
	Lin2 tioh8 o-lo2 Ia5-ho5-hoa.
3).	Liat8-ong5 ah, tioh8 thiaN, chiah e5 siu2-leng2 tioh8 aN3 hi7-khang;
	Goa2 ng3 Ia5-ho5-hoa, goa2 beh gim5-si;
	Goa2 beh chhiuN3-koa o-lo2 Ia5-ho5-hoa I2-sek-liat8 e5 Siong7-te3.
4). 	Ia5-ho5-hoa ah, Li2 tui3 Se-jiN2 chhut,
	Tui3 I2-tong toe7 kiaN5--lai5;
	Hit-si5 toe7 tin2-tang7, thiN teh tih;
	Hun5 ia7 tih chui2.
5).	Chiah e5 soaN ti7 Ia5-ho5-hoa e5 bin7-cheng5 io5-choah,
	Chiu7-si7 chit e5 Se-nai2 soaN ti7 Ia5-ho5-hoa I2-sek-liat8 Siong7-te3 e5 bin7-cheng5 io5-choah.
6).	Ti7 A-na2 e5 kiaN2 San-ka e5 si5,
	Koh ti7 Nga2-ek e5 jit8, toa7-lou7 bo5 lang5 kiaN5;
	KiaN5-lou7 e5 lang5 long2 si7 oan sio2-lou7.
7).	I2-sek-liat8 tiong bo5 thau5-lang5, long2-chong2 bo5,
	Kau3 goa2 Ti7-pho-lah8 khi2-lai5,
	Kau3 goa2 khi2-lai5 ti7 I2-sek-liat8 tiong choe3 lau7-bu2.
8).	In keng2 sin e5 siong7-te3,
	Kau-chian3 chiu7 kau3 in e5 siaN5-mng5.
	Hit-si5 I2-sek-liat8 si3-ban7 lang5 e5 tiong-kan,
	Kiam2 oe7 khoaN3-kiN3 tin5-pai5 kap chhiuN mah?
9).	Goa2 e5 sim i3-hiong3 I2-sek-liat8 hiah e5 siat-lip8 lut8-hoat-e5,
	Peh-siN3-tiong kam-goan7 hi-seng-e5;
	Lin2 tioh8 o-lo2 Ia5-ho5-hoa.
10).	Khia5 peh8-lu5 e5,
	Che7 siu3-hoe than2-a2 e5,
	KiaN5-lou7 e5, lin2 long2 tioh8 po3-iong5.
11).	Ti7 chhiuN7-chui2 e5 sou2-chai7, li7-khui sia7-chiN3 e5 lang5 e5 siaN hng7-hng7,
	Ti7-hia lang5 beh kong2-khi2 Ia5-ho5-hoa kong-gi7 e5 sou2-kiaN5,
	Chiu7-si7 I ti7-li2 I2-sek-liat8 kong-gi7 e5 sou2 kiaN5.
	Hit-si5 Ia5-ho5-hoa e5 peh-siN3 loh8-khi3 kau3 siaN5-mng5.
12).	Ti2-pho-lah8 ah, chhiN2 ah, chhiN2 ah,
	Li2 tioh8 chhiN2, tioh8 chhiN2, lai5 chhiuN3-koa;
	Pa-lah8 ah, li2 tioh8 khi2-lai5, A-pi2-lo5-am e5 kiaN2, tioh8 liah8 li2 sou2 liah8 e5 khi3.
13).	Hit-si5 sou2 chhun e5 kui3-chok8, kap peh-siN3 saN-kap loh8-lai5,
	Ia5-ho5-hoa ui7 goa2 lim5-kau3, kong-kek iong2-su7.
14).	U7 tui3 I2-hoat-lian5 lai5-e5, i e5 kun-pun2 ti7 A-ma2-lek8;
	Pian7-nga2-bin2 chham ti7 li2 e5 peh-siN3-tiong kun-te3 li2,
	U7 siat lut8-hoat--e5, tui3 Ma2-kiat loh8-lai5;
	U7 kiah8-koaiN2 tiam2-sng3 peh-siN3 e5 siau3-giah8--e5, tui3 Se-pou3-lun5 loh8-lai5.
15).	I2-sat-ka e5 siu2-leng2, kap Ti2-pho-lah8 saN-kap lai5,
	I2-sat-ka kap Pa-lah8 chit8-iuN7,
	In te3 i chau2-loh8 piN5-iuN5;
	Ti7 Liu5-pian7 e5 khoe-piN,
	Sim u7 toa7-toa7 chim-chiok gi7-lun7.
16).	Li2 siaN2-su7 che7 ti7 iuN5-tiau5 e5 tiong-ng,
	ThiaN kio3 iuN5-kun5 e5 siaN ah?
17).	Ki-liat8 khia7-khi2 ti7 Iok-tan3 hit-peng5;
	Tan3 siaN2-su7 theng5 ti7 chun5-nih?
	A-siat cheng7-cheng7 che7 ti7 hai2-piN,
	Tiam3 ti7 kang2-lai7.
18).	Se-pou3-lun5 si7 piaN3-mia7 phe-si2 e5 peh-siN3;
	Kap Na2-hut-tha-li7 ti7 chhan5-ia2 koaiN5 e5 sou2-chai7, ia7 si7 an2-ni.
19).	Liat8-ong5 lai5 kau-chian3;
	Hit-si5 Ka-lam5 liat8-ong5 ti7 Bi2-kiat-to chui2-piN e5 Tha-lah8 kau-chian3,
	Chong2-si7 bo5 chhiuN2-tioh8 gun5.
20).	U7 tui3 thiN kau-chian3 e5,
	ChhiN-sin5 tui3 in e5 khui2-to7 lai5 kap Se-se-lah8 kau-chian3.
21).	Ki-sun7 ho5 ka7 in lau5--khi3,
	Ki-sun7 ho5 chiu7-si7 kou2-cha2 e5 ho5.
	Goa2 e5 sin5 ah, li2 hun3-iong2 chin3-cheng5 khi3.
22).	Be2-toe5 khok8-khok8 hau2, si7 in-ui7 kin2-kin2 chau2,
	Chiu7-si7 lat8--e5 u7 kin2-kin2 chau2.
23).	Ia5-ho5-hoa e5 su3-chia2 kong2, Tioh8 chiu3-chou2 Bi2-lo5-su,
	Toa7-toa7 chiu3-chou2 ki5-tiong khia7-khi2 e5 peh-siN3,
	In-ui7 in bo5 lai5 pang-chan7 Ia5-ho5-hoa,
	Bo5 lai5 pang-chan7 Ia5-ho5-hoa ti2-tek8 iong2-su7.
24).	Ki-ni5 lang5 Hi-pek e5 bou2 Nga2-ek,
	Pi2 hiah e5 hu7-jin5-lang5 khah u7 hok-khi3,
	Pi2 khia7-khi2 pou3-piN5-lai7 e5 hu7-jin5-lang5 khah u7 hok-khi3.
25).	Se-se-lah8 tho2 chui2, i chiu7 eng7 lin hou7 i,
	Eng7 po2-poe3 e5 poaN5 phang5 gu5-lin-iu5 hou7 i.
26).	Nga2-ek chhun-chhiu2 kiah8 teng,
	ChiaN3-chhiu2 kiah8 choe3-kang-lang5 e5 thui5-a2,
	Eng7 thui5 kong3 Se-se-lah8, teng3-ke3 i e5 thau5-khak,
	Chhak8 lai5 thau3-ke3 i e5 pin3-piN.
27).	Ti7 i e5 kha e5 tiong-kan, Se-se-lah8 phak--loh8-khi3,
	Chhih--loh8-khi3, to2-teh,
	Ti7 i e5 kha e5 tiong-kan phak--loh8, chhih--loh8-khi3;
	Ti7 sou2 phak--loh8 e5 sou2-chai7, chhih--loh8-khi3 lai5 si2.
28).	Se-se-lah8 e5 lau7-bu2 tui3 thang-a2 khoaN3--chhut-khi3,
	Tui3 thang-a2-chi2--nih kio3 kong2,
	ChaiN2-iuN7 i e5 chhia ban7-ban7 lai5?
	ChaiN2-iuN7 i e5 chhia-lun5 hiah ian5-chhian5 ah?
29).	Kun-sui5 i chhang-mia5 chun-kui3 e5 hu7-lu2 in3 i,
	I ia7 ka-ki7 in3 kong2,
30).	Kiam2 bo5 sou2 tit-tioh8 mah? kiam2 bo5 pun sou2-chhiuN2 e5 mih8 mah?
	Tak8-lang5 pun chit8 nng7 e5 cha-bou2-gin2-na2;
	Se-se-lah8 chiu7 pun sou2 chhiuN2 chhai2-sek e5 saN,
	Sou2 chhiuN2 siu3-hoe chhai2-sek e5 saN,
	Nng7-bin7 long2 si7 chhai2-sek siu3-hoe e5, thang koa3 ti7 am7-kun2, choe3 sou2 chhiuN2 e5 mih8.
31).	Ia5-ho5-hoa ah, goan7 Li2 e5 tui3-tek8 long2 chhin-chhiuN7 an2-ni biat8-bo5;
	Goan7 thiaN3 I e5 lang5 chhin-chhiuN7 jit8-chhut kng-na3-na3.
	I2-au7 toe7-hng thai3-peng5 si3-chap8 ni5.

[6]	I2-sek-liat8 lang5 koh kiaN5 Ia5-ho5-hoa sou2 khoaN3-choe3 phaiN2 e5 su7, Ia5-ho5-hoa chiu7 kau in ti7 Bi2-tian5 e5 chhiu2, lek8-ke3 chhit-ni5.  2). Bi2-tian5 e5 chhiu2 ap-che3 I2-sek-liat8 lang5; I2-sek-liat8 lang5 ui7-tioh8 Bi2-tian5 lang5 e5 ian5-kou3, chiu7 ui7 ka-ki7 ti7 soaN--nih khui hiat8 kap tong7, kap hiam2-iau3 e5 sou2-chai7.  3). I2-sek-liat8 lang5 ia7-cheng2 liau2-au7, Bi2-tian5 lang5, A-ma2-lek8 lang5, kap tang-hng e5 lang5, long2 chiuN7-lai5 kong-kek in;  4). Chat-iaN5 ti7 in e5 tui3-bin7, phah-phaiN2 hit sou2-chai7 e5 thou2-san2, kau3 Ka-sat, bo5 lau5 chiah8-mih8 hou7 I2-sek-liat8 lang5, iuN5 kap gu5 kap lu5 ia7 bo5.  5). In-ui7 in toa3 cheng-siN kap pou3-piN5 chiuN7-lai5, chhin-chhiuN7 chhau2-meh hiah-choe7 lai5, lang5 kap lok8-to5 sng3-boe7-liau2; in jip8 chit e5 toe7-hng beh phah-phaiN2 i.  6). I2-sek-liat8 lang5 in-ui7 Bi2-tian5 lang5 e5 ian5-kou3, khun3-khou2 kau3-kek8; I2-sek-liat8 lang5 chiu7 kiu5-kio3 Ia5-ho5-hoa.
	7). I2-sek-liat8 lang5 in-ui7 Bi2-tian5 lang5 e5 ian5-kou3 kiu5-kio3 Ia5-ho5-hoa e5 si5,  8). Ia5-ho5-hoa chiu7 chhe sian-ti kau3 I2-sek-liat8 lang5 hia, tui3 in kong2, Ia5-ho5-hoa I2-sek-liat8 e5 Siong7-te3 an2-ni kong2, Goa2 bat chhoa7 lin2 tui3 Ai-kip8 chiuN7-lai5, tui3 choe3 lou5-chai5 e5 ke chhut-lai5;  9). Goa2 ia7 kiu3 lin2 thoat-li7 Ai-kip8 lang5 e5 chhiu2, ia7 thoat-li7 it-chhe3 ap-che3 lin2 e5 lang5 e5 chhiu2, tui3 lin2 e5 bin7-cheng5 koaN2 in chhut, eng7 in e5 toe7 hou7 lin2;  10). Goa2 ia7 tui3 lin2 kong2, Goa2 si7 Ia5-ho5-hoa lin2 e5 Siong7-te3, lin2 khia7-khi2 A-mou7-li7 lang5 e5 toe7, m7-thang kiaN in e5 siong7-te3; chong2-si7 lin2 m7-thiaN Goa2 e5 oe7.
	11). Ia5-ho5-hoa e5 su3-chia2 kau3 Go5-hut-lah8, che7 ti7 A-pi2-i2-sia7 chok8 e5 lang5 Iok-a-si e5 siong7-chhiu7-kha; Iok-a-si e5 kiaN2 Ki-tian5 ti7 chiu2-khut hia teh phah-beh8, m7-ai3 hou7 Bi2-tian5 lang5 khoaN3-kiN3.  12). Ia5-ho5-hoa e5 su3-chia2 tui3 Ki-tian5 hian2-hian7, tui3 i kong2, Toa7 khui3-lat8 e5 iong2-su7 ah, Ia5-ho5-hoa kap li2 ti7-teh.  13). Ki-tian5 tui3 i kong2, Goa2 e5 chu2 ah, na7 Ia5-ho5-hoa kap goan2 ti7-teh, goan2 chaiN2-iuN7 tu2-tioh8 che it-chhe3 e5 su7 ah? goan2 e5 liat8-chou2 sou2 ka7 goan2 kong2 Ia5-ho5-hoa hiah e5 ki5-su7 ti7 tah-loh8 ah? in kong2, I kiam2 bo5 chhoa7 goan2 tui3 Ai-kip8 chiuN7-lai5 mah? TaN Ia5-ho5-hoa pang3-sak goan2, chiong goan2 kau ti7 Bi2-tian5 lang5 e5 chhiu2.  14). Ia5-ho5-hoa khoaN3 Ki-tian5, ka7 i kong2, Tioh8 eng7 li2 chit e5 lat8 khi3, lai5 kiu3 I2-sek-liat8 chhut Bi2-tian5 lang5 e5 chhiu2; Goa2 kiam2 bo5 chhe li2 mah?  15). Ki-tian5 ka7 I kong2, Chu2 ah, goa2 beh eng7 sim2-mih8 kiu3 I2-sek-liat8? khoaN3 ah, goa2 e5 ke si7 Ma2-na2-se tiong te7-it song3-hiong e5, ti7 goa2 lau7-pe7 e5 ke goa2 si7 te7-it soe3 e5.  16). Ia5-ho5-hoa tui3 i kong2, Goa2 beh kap li2 ti7-teh, li2 beh phah Bi2-tian5 lang5, chhin-chhiuN7 phah chit8-lang5 chit8-iuN7.  17). I ka7 I kong2, Goa2 na7 ti7 Li2 e5 bin7-cheng5 tit-tioh8 un-tian2, kiu5 Li2 hou7 goa2 chit8 e5 tiau7-thau5 thang chai kap goa2 kong2-e5 chiu7-si7 Li2.  18). ChhiaN2 Li2 m7-thang li7-khui chia, theng3-hau7 goa2 koh lai5 li2 chia, toa3 goa2 e5 le2-mih8 he7 ti7 Li2 e5 bin7-cheng5.  I kong2, Goa2 beh theng3-hau7 li2 koh lai5.  19). Ki-tian5 khi3 pi7-pan7 chit8 chiah soaN-iuN5-a2, eng7 chit8 i-hoat e5 mi7-hun2 choe3 bo5-kaN3-piaN2; bah he7 ti7 kheng--nih, thng toe2 ti7 ou5--nih, toa3 kau3 siong7-chhiu7-kha, hian3 hou7 I.  20). Siong7-te3 e5 su3-chia2 hoan-hu3 i kong2, Bah kap bo5-kaN3-piaN2 he7 ti7 chit e5 chioh8-poaN5-teng2, thng to3--chhut-lai5; i chiau3 an2-ni kiaN5.  21). Ia5-ho5-hoa e5 su3-chia2 chhun-chhut chhiu2--nih sou2 kiah8 e5 koaiN2-a2-be2, lai5 tuh-tioh8 bah kap bo5-kaN3-piaN2; chiu7 u7 he2 tui3 chioh8-poaN5 chhut-lai5, it-chin7 sio bah kap bo5-kaN3-piaN2; Ia5-ho5-hoa e5 su3-chia2 chiu7 khi3, bo5 koh khoaN3-kiN3.  22). Ki-tian5 khoaN3-chhut I si7 Ia5-ho5-hoa e5 su3-chia2; Ki-tian5 chiu7 kong2, HaiN7 ah! Chu2 Ia5-ho5-hoa ah, in-ui7 goa2 tng-bin7 khoaN3-kiN3 Ia5-ho5-hoa e5 su3-chia2.  23). Ia5-ho5-hoa tui3 i kong2, An li2 e5 sim, m7-bian2 kiaN; li2 boe7 ti3-kau3 si2.  24). Ki-tian5 chiu7 ti7-hia ka7 Ia5-ho5-hoa khi2 chit8 cho7 toaN5, ho7 mia5 kio3 Ia5-ho5-hoa-sa-liong5; chit e5 toaN5 ti7 A-pi2-i2-sia7 chok8 e5 Go5-hut-lah8, kau3 kin-a2-jit8 iau2 ti7-teh.
	25). Hit-mi5 Ia5-ho5-hoa hoan-hu3 Ki-tian5 kong2, Li2 khan li2 lau7-pe7 e5 gu5-a2 lai5, chiu7-si7 chhit-ni5 e5 te7-ji7 chiah gu5, ia7 tioh8 thiah-hui2 li2 lau7-pe7 sou2-u7 Pa-lek8 e5 toaN5, chho3 toaN5-piN e5 A-sia3-lah8;  26). ti7 chit e5 soaN-che7, chiau3 hap8-gi5 e5 hoat, ui7 Ia5-ho5-hoa li2 Siong7-te3 khi2 chit8 cho7 toaN5, eng7 te7-ji7 chiah gu5 hian3-choe3 sio-che3, eng7 li2 sou2 beh chho3 e5 A-sia3-lah8 choe3-chha5.  27). Ki-tian5 chiu7 tui3 i e5 lou5-pok8 tiong chhoa7 chap8-lang5, chiau3 Ia5-ho5-hoa hoan-hu3 i khi3 kiaN5; i in-ui7 kiaN lau7-pe7 e5 ke, kap siaN5-lai7 e5 lang5, jit8--si5 m7-kaN2 choe3 chit e5 su7, chiu7 ti7 mi5--si5 choe3 i.  28). SiaN5-lai7 e5 lang5 chheng-cha2 khi2-lai5, khoaN3-kiN3 Pa-lek8 e5 toaN5 thiah-hui2, toaN5-piN e5 A-sia3-lah8 chho3-loh8, te7-ji7 chiah gu5 hian3 ti7 sou2 khi2 e5 toaN5.  29). In saN-kap kong2, Sim2-mih8 lang5 choe3 chit e5 su7 ah? In chha5-mng7 liau2-au7, chiu7 kong2, Che si7 Iok-a-si e5 kiaN2 Ki-tian5 choe3 e5.  30). SiaN5-lai7 e5 lang5 tui3 Iok-a-si kong2, Liah8 li2 e5 kiaN2 chhut-lai5, thang hou7 i si2; in-ui7 i thiah-hui2 Pa-lek8 e5 toaN5, chho3 toaN5-piN e5 A-sia3-lah8.  31). Iok-a-si ka7 it-chhe3 khia7 teh kong-kek i e5 lang5 kong2, Lin2 beh ui7 Pa-lek8 cheng-pian7 mah? lin2 beh kiu3 i mah? Na7 u7 lang5 ui7 i cheng-pian7, than3 cha2-khi2 tioh8 hou7 i si2; Pa-lek8 na7 si7 siong7-te3, chiah hou7 i ui7 ka-ki7 cheng-pian7, in-ui7 lang5 thiah-hui2 i e5 toaN5.  32). Tui3 hit-jit8 kio3 i e5 mia5 Ia5-lou7-pa-lek8, si7 kong2, Pa-lek8 tioh8 kap i cheng-pian7, in-ui7 i hui2-hoai7 i e5 toaN5.
	33). Hit-si5 Bi2-tian5 lang5, A-ma2-lek8 lang5, kap tang-hng e5 peh-siN3, long2 chu7-chip8 ke3-ho5, ti7 Ia5-su-liat8 e5 soaN-kok chat-iaN5.  34). Ia5-ho5-hoa e5 Sin5 lim5-kau3 Ki-tian5; i chiu7 pun5 sau3-kak; A-pi2-i2-sia7 chok8 long2 chu7-chip8 kun-te3 i.  35). I chhe lang5 pian3-kiaN5 Ma2-na2-se; Ma2-na2-se lang5 ia7 chu7-chip8 lai5 te3 i; koh chhe lang5 khi3 kiN3 A-siat lang5, Se-pou3-lun5 lang5, Na2-hut-tha-li7 lang5; in ia7 long2 chiuN7-lai5 kap in lian5-hap8.
	36). Ki-tian5 tui3 Siong7-te3 kong2, Li2 na7 chiau3 Li2 sou2 kong2 e5, beh eng7 goa2 e5 chhiu2 lai5 kiu3 I2-sek-liat8,  37). goa2 chiu7 eng7 kui-nia2 e5 iuN5-mng5 he7 ti7 gou7-kak-tiuN5; na7 kan-ta iuN5-mng5 u7 lou7-chui2, thou5-kha long2 ta-ta, goa2 chiu7 chai Li2 beh chiau3 Li2 sou2 kong2 e5, eng7 goa2 e5 chhiu2 kiu3 I2-sek-liat8.  38). Chiu7 ko2-jian5 an2-ni; keh-jit8 Ki-tian5 cha2-cha2 khi2-lai5, chun7 iuN5-mng5, tui3 iuN5-mng5 ka2-chhut lou7-chui2 chit8-oaN2 moa2-moa2.  39). Ki-tian5 koh tui3 Siong7-te3 kong2, Kiu5 Li2 m7-thang siu7-khi3 goa2, goa2 koh kong2 chit8-pai2 na7-tiaN7; kiu5 Li2 chun2 goa2 koh chit8-pai2 eng7 iuN5-mng5 chhi3-khoaN3, taN tok8-tok8 hou7 iuN5-mng5 ta-ta, thou5-kha long2 u7 lou7-chui2;  40). chit-mi5 Siong7-te3 ia7 an2-ni kiaN5, tok8-tok8 iuN5-mng5 ta-ta, thou5-kha long2 u7 lou7-chui2.

[7]	Ia5-lou7-pa-lek8 chiu7-si7 Ki-tian5, i kap it-chhe3 te3 i e5 lang5, cha2-cha2 khi2-lai5, ti7 Hap-lut8 chui2-choaN5-piN chat-iaN5; Bi2-tian5 iaN5 ti7 in pak--si3 e5 soaN-kok, oa2-kun7 Mou5-li7 soaN.
	2). Ia5-ho5-hoa tui3 Ki-tian5 kong2, Goa2 eng7 Bi2-tian5 kau ti7 peh-siN3 e5 chhiu2, m7-ku2 te3 li2 e5 lang5 siuN-choe7, kiaN-liau2 I2-sek-liat8 lang5 tui3 ti7 Goa2 lai5 ka-ki7 khoa-khau2, kong2, Si7 goa2 ka-ki7 e5 chhiu2 kiu3 goa2.  3). TaN li2 tioh8 soan-pou3 hou7 peh-siN3 thiaN, kiN3-na7 kiaN-hiaN5 lun2-neh e5 lang5, thang li7-khui Ki-liat8 soaN to3--khi3; tui3 an2-ni peh-siN3 tiong u7 nng7-ban7 nng7-chheng lang5 to3--khi3; iau2 u7 chhun chit8-ban7.  4). Ia5-ho5-hoa tui3 Ki-tian5 kong2, Lang5 iau2-ku2 siuN-choe7; li2 tioh8 chhoa7 in loh8-khi3 kau3 chui2-piN, Goa2 beh ti7-hia ka7 li2 chhi3 in; kiN3-na7 Goa2 ki2 sim2-mih8 lang5 tui3 li2 kong2, Chit-lang5 thang kap li2 khi3, hit-lang5 chiu7 thang kap li2 khi3; Goa2 ki2 sim2-mih8 lang5 ka7 li2 kong2, Chit-lang5 m7-thang kap li2 khi3, hit-lang5 chiu7 m7-thang khi3.  5). Ki-tian5 chiu7 chhoa7 peh-siN3 loh8-khi3 kau3 chui2-piN; Ia5-ho5-hoa tui3 Ki-tian5 kong2, KiN3-na7 eng7 chih8 na3 chui2, chhin-chhiuN7 kau2 teh na3, hit-lang5 tioh8 hou7 i leng7-goa7 khia7-teh, kiN3-na7 kui7--loh8-khi3 lim-chui2-e5, ia7 tioh8 hou7 i leng7-goa7 khia7-teh.  6). Eng7 chhiu2 oa2-chhui3 lai5 na3-chui2 e5, u7 saN-pah lang5; ki5-u5 hiah e5 peh-siN3 long2 kui7--loh8-khi3 lim-chui2.  7). Ia5-ho5-hoa ka7 Ki-tian5 kong2, Goa2 beh eng7 chiah e5 na3-chui2 e5 saN-pah lang5 kiu3 lin2, chiong Bi2-tian5 lang5 kau ti7 li2 e5 chhiu2; cheng3 peh-siN3 long2 thang to3--khi3 i e5 sou2-chai7.  8). Peh-siN3 chhiu2--nih chiu7 toa3 kan-niu5 kap in e5 sau3-kak; Ki-tian5 chhe I2-sek-liat8 cheng3-lang5 tak8-lang5 to3-khi3 in e5 pou3-piN5; chi2-u7 lau5 chi2 saN-pah lang5; Bi2-tian5 e5 iaN5 chat ti7 i e7-bin7 e5 soaN-kok.
	9). Siang5 hit-mi5 Ia5-ho5-hoa ka7 Ki-tian5 kong2, Khi2--lai5, loh8--khi3 kau3 hit e5 iaN5-poaN5, in-ui7 Goa2 i2-keng chiong i kau ti7 li2 e5 chhiu2.  10). Li2 na7 m7-kaN2 loh8--khi3, li2 kap li2 e5 lou5-pok8 Phou2-lah8 tioh8 loh8--khi3 hit e5 iaN5-poaN5;  11). li2 beh thiaN-kiN3 in sou2 kong2 e5; jian5-au7 li2 chiu7 u7 tam2-lek8 loh8--khi3 kau3 iaN5-poaN5.  I chiu7 kap i e5 lou5-pok8 Phou2-lah8 loh8--khi3 kau3 iaN5-poaN5, toa3 kun-khi3-e5 e5 piN-a2.  12). Bi2-tian5 lang5, A-ma2-lek8 lang5, kap tang-hng e5 cheng3-lang5, long2 to2 ti7 soaN-kok, chhin-chhiuN7 chhau2-meh hiah-choe7; in e5 lok8-to5 boe7-sng3--tit, choe7 chhin-chhiuN7 hai2-kiN5 e5 soa.  13). Ki-tian5 i2-keng kau3, u7 lang5 eng7 bang7 ka7 i e5 tang5-phoaN7 kong2, Goa2 bang7-kiN3 chit8 e5 bang7; khoaN3 ah, u7 chit8 e5 toa7-beh8-piaN2 ko7-jip8 Bi2-tian5 e5 iaN5, kau3 chit8 e5 pou3-piN5, chhiong hou7 i to2, hou7 pou3-piN5 peng2-lin3-tng2, to2 kau3 piN5-toe7.  14). I e5 tang5-phoaN7 in3 kong2, Che m7-si7 pat8-hang7, chiu7-si7 I2-sek-liat8 lang5, Iok-a-si e5 kiaN2 Ki-tian5 e5 to; Siong7-te3 i2-keng chiong Bi2-tian5 kap i e5 choan5-kun kau ti7 i e5 chhiu2.
	15). Ki-tian5 thiaN-kiN3 chit e5 bang7 e5 oe7, kap i e5 koe2-seh, chiu7 keng3-pai3 Siong7-te3; to3--lai5 kau3 I2-sek-liat8 e5 iaN5-tiong, kong2, Khi2-lai5 ah, in-ui7 Ia5-ho5-hoa i2-keng chiong Bi2-tian5 e5 kun-tui7 kau ti7 lin2 e5 chhiu2 lah.  16). I chiu7 pun saN-pah lang5 choe3 saN-tui7, eng7 sau3-kak kap khang-ang3 kau ti7 tak8-lang5 e5 chhiu2, ang3-lai7 long2 khng3 he2-pe2;  17). ka7 in kong2, Lin2 tioh8 khoaN3 goa2 e5 iuN7 lai5 choe3; goa2 kau3 hit e5 iaN5-poaN5-piN, goa2 sou2-choe3-e5, lin2 ia7 tioh8 an2-ni choe3.  18). Goa2 kap hiah e5 kap goa2 ti7-teh e5 lang5 pun5 sau3-kak e5 si5, lin2 ia7 tioh8 ti7 iaN5 e5 si3-ui5 pun5 sau3-kak, kong2, Ui7-tioh8 Ia5-ho5-hoa ia7 ui7-tioh8 Ki-tian5.
	19). Ki-tian5 kap te3 i e5 chit8-pah lang5, ti7 saN-kiN-thau5, lai5 kau3 iaN5-piN; hit-si5 chiu2-kiN-e5 tu2-a2 oaN7-pan; in chiu7 pun5 sau3-kak, kong3-phoa3 chhiu2--nih e5 ang3;  20). saN-tui7 e5 lang5 chiu7 long2 pun5 sau3-kak, kong3 phoa3 ang3, to3-chhiu2 kiah8 he2-pe2, chiaN3-chhiu2 kiah8 sau3-kak, lai5 pun5, hoah kong2, Ia5-ho5-hoa kap Ki-tian5 e5 to.  21). In ti7 iaN5 e5 si3-ui5 tak8-e5 khia7 ka-ki7 e5 ui7; choan5-iaN5 e5 lang5 long2 chau2; hoah-hiam3 hou7 in to5-chau2.  22). Pun5 saN-pah ki sau3-kak e5 si5, Ia5-ho5-hoa hou7 choan5-iaN5 e5 lang5 tak8-e5 eng7 to saN-thai5; kun-tui7 chau2 kau3 Se-li7-lah8 e5 Pek-hap-si7-tha, koh kau3 A-pek-bi2-ho5-lah8 e5 kai3, kun7 ti7 Tha-pa.  23). I2-sek-liat8 lang5 chiu7 tui3 Na2-hut-tha-li7, A-siat, kap Ma2-na2-se chu7-chip8, lai5 tui-koaN2 Bi2-tian5.
	24). Ki-tian5 chhe lang5 pian3-kiaN5 I2-hoat-lian5 e5 soaN-toe7, kong2, Lin2 loh8-lai5 kong-kek Bi2-tian5, than3 in be7 kau3, pe2-siu2 hiah e5 tou7-thau5, tit8-kau3 Pek-pa-lah8, chiu7-si7 Iok-tan3.  Tui3 an2-ni I2-hoat-lian5 e5 cheng3-lang5 chu7-chip8, pe2-siu2 hiah e5 tou7-thau5, tit8-kau3 Pek-pa-lah8, chiu7-si7 Iok-tan3;  25). ia7 liah8-tioh8 Bi2-tian5 nng7 e5 siu2-leng2, Go5-lip8 kap Se-i-pek; thai5-si2 Go5-lip8 ti7 Go5-lip8 e5 chioh8-poaN5, thai5-si2 Se-i-pek ti7 Se-i-pek e5 chiu2-khut hia; koh tui-koaN2 Bi2-tian5 lang5; toa3 Go5-lip8 kap Se-i-pek e5 thau5-khak kau3 Iok-tan3 hit-peng5, Ki-tian5 hia.

[8]	I2-hoat-lian5 lang5 tui3 Ki-tian5 kong2, Li2 khi3 kap Bi2-tian5 lang5 kau-chian3, bo5 kio3 goan2 kap li2 khi3, siaN2-su7 an2-ni khoan2-thai7 goan2 ah? In chiu7 kap i toa7-toa7 ke3-kau3.  2). Ki-tian5 tui3 in kong2, Goa2 sou2 kiaN5-e5 kiam2 oe7 pi2-tit lin2 mah? I2-hoat-lian5 khioh phu5-to5-seh, kiam2 bo5 khah-iaN5 A-pi2-i2-sia7 ban2 phu5-to5 mah?  3). Siong7-te3 i2-keng chiong Bi2-tian5 e5 siu2-leng2 Go5-lip8 Se-i-pek kau ti7 lin2 e5 chhiu2, goa2 sou2-kiaN5 e5 kiam2 oe7 pi2-tit lin2 mah? I kong2 chiah e5 oe7, in e5 siu7-khi3 chiu7 siau.
	4). Ki-tian5 kap te3 i e5 saN-pah lang5 kau3 Iok-tan3 ke3-tou7, sui-jian5 ia3-sian7, iau2-ku2 teh tui-jip.  5). Ki-tian5 tui3 Sou-kat lang5 kong2, ChhiaN2 li2 chiong piaN2 kiong-kip kun-te3 goa2 e5 peh-siN3; in-ui7 in ia3-sian7, goa2 ia7 teh jip Bi2-tian5 nng7 e5 ong5, Se-pa kap Sat-bou7-na2.  6). Sou-kat hiah e5 siu2-leng2 in3 kong2, Se-pa kap Sat-bou7-na2 e5 chhiu2 i2-keng ti7 li2 e5 chhiu2, goan2 chiah tioh8 eng7 piaN2 hou7 li2 e5 kun-tui7 ah?  7). Ki-tian5 kong2, Ia5-ho5-hoa chiong Se-pa kap Sat-bou7-na2 kau ti7 goa2 e5 chhiu2 liau2-au7, goa2 chiu7 beh eng7 khong3-ia2 e5 chhi3 kap chhi3-a2 phah-siong lin2 e5 bah.  8). I tui3 hia chiuN7-khi3 Pi2-lou5-i-lek8, ia7 tui3 in an2-ni kong2; Pi2-lou5-i-lek8 lang5 in3 i, ia7 kap Sou-kat lang5 sou2 in3-e5 saN-tang5.  9). I tui3 Pi2-lou5-i-lek8 e5 lang5 kong2, Goa2 peng5-an to3--lai5 e5 si5, goa2 beh thiah chit e5 tai5.
	10). Hit-si5 Se-pa kap Sat-bou7-na2, i2-kip8 kun-te3 i e5 kun-tui7, long2 ti7 Ka-kok, iok-liok8 u7 chit8-ban7 gou7-chheng lang5, chiu7-si7 tang-hng choan5-kun sou2-chhun-e5; in-ui7 i2-keng si2 chap8-ji7 ban7 lang5, long2 si7 kiah8-to-e5.  11). Ki-tian5 chiu7 tui3 Lo5-pa kap Iok-pi2-hap tang-peng5 tui3 khia7-khi2 pou3-piN5--e5 e5 lou7, chiuN7-khi3, phah-iaN5 in e5 kun-tui7; in-ui7 in e5 kun-tui7 an-jian5.  12). Se-pa kap Sat-bou7-na2 to5-chau2, Ki-tian5 tui-jip in, liah8-tioh8 Bi2-tian5 nng7 e5 ong5 Se-pa kap Sat-bou7-na2, hou7 in choan5-kun kiaN-chau2.
	13). Iok-a-si e5 kiaN2 Ki-tian5 tui3 Hi-liat8-su e5 soaN-phiaN5, tui3 chian3-tin7 to3--lai5.  14). Liah8 Sou-kat chit8 e5 siau3-lian5 lang5, mng7 i; i chiu7 sia2 Sou-kat hiah e5 siu2-leng2 kap tiuN2-lo2, kiong7 chhit-chap8-chhit lang5, hou7 i.  15). Ki-tian5 kau3 Sou-kat, tui3 hia e5 lang5 kong2, Lin2 cheng5 ui7-tioh8 Se-pa kap Sat-bou7-na2 gioh8-sioh8 goa2 kong2, Se-pa kap Sat-bou7-na2 e5 chhiu2 i2-keng ti7 li2 e5 chhiu2, goan2 chiah tioh8 eng7 piaN2 hou7 li2 ia3-sian7 e5 lang5 ah? TaN lin2 lai5 khoaN3.  16). Chiu7 liah8 siaN5-lai7 e5 tiuN2-lo2, eng7 khong3-ia2 e5 chhi3 kap chhi3-a2 lai5 kau3-tok Sou-kat lang5;  17). koh thiah Pi2-lou5-i-lek8 e5 tai5, thai5-si2 hit e5 siaN5-lai7 e5 lang5.  18). Chiu7 mng7 Se-pa kap Sat-bou7-na2 kong2, Lin2 ti7 Tha-pok8 soaN sou2 thai5 e5 lang5 sim2-mih8 khoan2? In3 kong2, In chhin-chhiuN7 li2, tak8-lang5 long2 u7 ong5 e5 kiaN2 e5 iong5-mau7.  19). I kong2, In si7 goa2 siang5-bu2 e5 hiaN-ti7; goa2 chi2 Ia5-ho5-hoa e5 eng2-oah8 lai5 kong2, Lin2 cheng5 na7 lau5 in e5 siN3-mia7, goa2 taN chiu7 bo5 thai5 lin2.  20). Chiu7 tui3 i e5 toa7-kiaN2 Ek-thiap kong2, Khi2-lai5 thai5 in; chong2-si7 siau3-lian5 lang5 bo5 puih8-to, in-ui7 i iau2 siau3-lian5, chiu7 kiaN.  21). Se-pa kap Sat-bou7-na2 kong2, Li2 ka-ki7 khi2-lai5 thai5 goan2; in-ui7 lang5 chaiN2-iuN7, khui3-lat8 ia7 si7 an2-ni.  Ki-tian5 chiu7 khi2-lai5 thai5-si2 Se-pa kap Sat-bou7-na2, chhu2 in lok8-to5 am7-kun2 e5 chng-thaN7, khoan2-sit chhin-chhiuN7 geh8-bai5.
	22). I2-sek-liat8 lang5 tui3 Ki-tian5 kong2, Li2 i2-keng kiu3 goan2 thoat-li7 Bi2-tian5 lang5 e5 chhiu2, goan7 li2 kap li2 e5 kiaN2, li2 e5 sun, koan2-li2 goan2.  23). Ki-tian5 kong2, Goa2 bo5 beh koan2-li2 lin2, goa2 e5 kiaN2 ia7 bo5 beh koan2-li2 lin2; tok8-tok8 Ia5-ho5-hoa beh choe3 lin2 e5 ong5.  24). Ki-tian5 koh tui3 in kong2, Goa2 u7 chit8-hang7 kiu5 lin2, chhiaN2 lin2 tak8-lang5 chiong sou2 chhiuN2 e5 hi7-khoan5 hou7 goa2.  (In-ui7 tui3-tek8 si7 I2-sit8-ma2-li7 e5 lang5, chiah u7 chit-ho7 kim e5 hi7-khoan5.)  25). In kong2, Goan2 kam-goan7 hou7 li2.  Chiu7 chhu chit8 nia2 goa7-saN, tak8-lang5 chiong sou2 chhiuN2 e5 hi7-khoan5 hiat ti7 hi2 teng2-bin7.  26). Ki-tian5 sou2 tho2 e5 kim hi7-khoan5, tang7 chit8-chheng chhit-pah sia3-khek-lek8 e5 kim-a2; chit-e5 i2-goa7 koh u7 geh8-bai5 e5 chng-thaN7, hi7-tui7, kap chi2-sek e5 i-hok8, Bi2-tian5 ong5 sou2 u7-e5, kap lok8-to5 am7-kun2 e5 lian7-a2.  27). Ki-tian5 eng7 chit-e5 che3-cho7 chit8 e5 i2-hut-tek, he7 ti7 i e5 pun2-siaN5 Go5-hut-lah8; au7-lai5 I2-sek-liat8 lang5 long2 khi3 hia kiaN5 sia5-im5 pai3 i; che si7 choe3 hai7 Ki-tian5 kap i choan5-ke e5 lo5-bang7.  28). An2-ni Bi2-tian5 khut-hok8 ti7 I2-sek-liat8 lang5, boe7-oe7 koh kiah8-khi2 thau5-khak.  Ki-tian5 e5 jit8, hit e5 toe7-hng thai3-peng5 si3-chap8 ni5.
	29). Iok-a-si e5 kiaN2 Ia5-lou7-pa-lek8 to3-khi3 ka-ki7 e5 chhu3 khia7-khi2.  30). Ki-tian5 u7 chhit-chap8 e5 chhin-siN kiaN2; in-ui7 i u7 chhoa7 choe7-choe7 e5 bou2.  31). Ti7 Si7-kiam3 i e5 soe2-i5 ia7 ka7 i siN chit8 e5 kiaN2; i chiu7 ka7 i ho7-mia5 kio3 A-pi2-bi2-lek8.  32). Iok-a-si e5 kiaN2 Ki-tian5 ni5-lau7 he3-choe7, chiu7 si2, bai5-chong3 ti7 A-pi2-i2-sia7 chok8 Go5-hut-lah8, ti7 i e5 lau7-pe7 Iok-a-si e5 bong7.
	33). Ki-tian5 si2 liau2-au7 I2-sek-liat8 lang5 oat8-tng2 khi3 kiaN5-im5, te3 chiah e5 Pa-lek8, eng7 Pa-lek8-pi2-li7-thou2 choe3 in e5 siong7-te3.  34). I2-sek-liat8 lang5 bo5 ki3-liam7 Ia5-ho5-hoa in e5 Siong7-te3, chiu7-si7 kiu3 in thoat-li7 si3-ui5 e5 tui3-tek8 e5 chhiu2 e5;  35). ia7 bo5 ho2 khoan2-thai7 Ia5-lou7-pa-lek8, chiu7-si7 Ki-tian5 e5 ke, chiau3 i sou2 kiaN5 ti7 I2-sek-liat8 e5 un-hui7.

[9]	Ia5-lou7-pa-lek8 e5 kiaN2 A-pi2-bi2-lek8 kau3 Si7-kiam3, kiN3 i e5 cheng3 bu2-ku7, tui3 in kap i goa7-kong choan5-ke e5 lang5 kong2,  2). ChhiaN2 lin2 kong2 hou7 Si7-kiam3 e5 cheng3-lang5 thiaN, khoaN3 si7 Ia5-lou7-pa-lek8 e5 cheng3-kiaN2, chhit-chap8 lang5 koan2 lin2, a2-si7 chit8-lang5 koan2 lin2, tah-loh8 chit8-hang7 khah-ho2? Lin2 ia7 tioh8 siau3-liam7 goa2 si7 lin2 e5 kut-jiok8.  3). I hiah e5 bu2-ku7 chiu7 chiong chit e5 it-chhe3 e5 oe7, thoe3 i kong2 hou7 Si7-kiam3 e5 lang5 thiaN; in e5 sim chiu7 kui-ng3 A-pi2-bi2-lek8; in-ui7 kong2, I si7 lan2 e5 hiaN-ti7.  4). Chiu7 tui3 Pa-lek8-pi2-li7-thou2 e5 chhu3 theh8 chhit-chap8 e5 gun5-a2 hou7 A-pi2-bi2-lek8; i chiu7 eng7 i lai5 kou3 chiah e5 bo5 he7-loh8 e5 hui2-lui7; hiah e5 lang5 lai5 te3 i.  5). I khi3 Go5-hut-lah8 kau3 i e5 lau7-pe7 e5 ke, chiong Ia5-lou7-pa-lek8 e5 kiaN2, chiu7-si7 i e5 hiaN-ti7 chhit-chap8 lang5, long2 thai5-si2 ti7 chit8 te3 chioh8-poaN5-teng2; chi2-u7 Ia5-lou7-pa-lek8 e5 soah-be2 kiaN2 Iok-than2 lau5--teh; in-ui7 i u7 chau2 khi3 bih.  6). Si7-kiam3 lang5 kap Bi2-lo5 e5 ke, long2 chu7-chip8, khi3 siat-lip8 A-pi2-bi2-lek8 choe3-ong5, ti7 Si7-kiam3 chhai7-thiau7 e5 siong7-chhiu7-kha.
	7). U7 lang5 ka7 Iok-than2 kong2 chit e5 su7, i chiu7 khi3 khia7 ti7 Ki-li7-sim soaN-teng2, toa7-siaN hoah, ka7 in kong2, Si7-kiam3 lang5 ah, lin2 tioh8 thiaN goa2 e5 oe7, hou7 Siong7-te3 ia7 thiaN lin2.  8). Bat u7 chit8-pai2, chiah e5 chhiu7 long2 khi3, beh siat-lip8 chit8 chang5 chhiu7 choe3 in e5 ong5; chiu7 khi3 tui3 kaN-na2-chhiu7 kong2, ChhiaN2 li2 choe3 goan2 e5 ong5.  9). KaN-na2-chhiu7 in3 kong2, Goa2 kiam2 thang pang3-sak goa2 e5 iu5, chiu7-si7 lang5 sou2 eng7 lai5 chun-tiong7 Siong7-te3 kap lang5 e5, khi3 io5 ti7 cheng3-chhiu7 e5 teng2-bin7 mah?  10). Chiah e5 chhiu7 tui3 bu5-hoa-ko2-chhiu7 kong2, Li2 lai5, lai5 choe3 goan2 e5 ong5.  11). Bu5-hoa-ko2-chhiu7 in3 kong2, Goa2 kiam2 thang pang3-sak goa2 e5 tiN koh ho2 e5 ke2-chi2, khi3 io5 ti7 cheng3-chhiu7 e5 teng2-bin7 mah?  12). Chiah e5 chhiu7 tui3 phu5-to5-chhiu7 kong2, Li2 lai5, lai5 choe3 goan2 e5 ong5.  13). Phu5-to5-chhiu7 in3 kong2, Goa2 kiam2 thang pang3-sak goa2 e5 sin-chiu2, chiu7-si7 hou7 Siong7-te3 kap lang5 hoaN-hi2-e5 khi3 io5 ti7 cheng3-chhiu7 e5 teng2-bin7 mah?  14). Chiah e5 chhiu7 tui3 chhi3-a2 kong2, Li2 lai5, lai5 choe3 goan2 e5 ong5.  15). Chhi3-a2 in3 hiah e5 chhiu7 kong2, Lin2 na7 sit8-chai7 siat-lip8 goa2 choe3 lin2 e5 ong5, chiu7 tioh8 siam2-bih ti7 goa2 e5 im3-ng2-e7; na7 m7, goan7 he2 tui3 chhi3-a2 chhut, sio-biat8 Li7-pa-lun3 e5 pek-hiuN-chhiu7.  16). TaN lin2 siat-lip8 A-pi2-bi2-lek8 choe3-ong5, na7 chiau3 seng5-sit8 kong-gi7 lai5 kiaN5, koh ho2 khoan2-thai7 Ia5-lou7-pa-lek8 kap i e5 ke, chiau3 i e5 chhiu2 sou2 tioh8-boa5-e5 po3-tap i;  17). in-ui7 goa2 e5 lau7-pe7 bat phe-si2, ui7 lin2 kau-chian3, kiu3 lin2 thoat-li7 Bi2-tian5 lang5 e5 chhiu2;  18). lin2 kin-a2-jit8 khi2-lai5 kong-kek goa2 lau7-pe7 e5 ke, thai5-si2 i e5 kiaN2, chhit-chap8 lang5, ti7 chit8 te3 chioh8-poaN5-teng2, koh siat-lip8 i e5 lu2-pi7 e5 kiaN2 A-pi2-bi2-lek8 choe3 Si7-kiam3 lang5 e5 ong5, in-ui7 i si7 lin2 e5 hiaN-ti7;  19). lin2 kin-a2-jit8 na7 chiau3 seng5-sit8 kong-gi7 khoan2-thai7 Ia5-lou7-pa-lek8 kap i e5 ke, chiu7 lin2 thang tui3 A-pi2-bi2-lek8 lai5 hoaN-hi2, i ia7 thang tui3 lin2 lai5 hoaN-hi2;  20). na7 bo5, goan7 he2 tui3 A-pi2-bi2-lek8 chhut, sio Si7-kiam3 lang5 kap Bi2-lo5 e5 ke; koh goan7 he2 tui3 Si7-kiam3 lang5 kap Bi2-lo5 e5 ke chhut, sio A-pi2-bi2-lek8.  21). Iok-than2, in-ui7 kiaN i e5 hiaN-ti7, chiu7 to5-chau2; chau2-khi3 bih ti7 Pi2-jiN2, tiam3 ti7-hia.
	22). A-pi2-bi2-lek8 koan2 I2-sek-liat8 saN-ni5.  23). Siong7-te3 chhe phaiN2-sin5 ti7 A-pi2-bi2-lek8 kap Si7-kiam3 lang5 e5 tiong-kan.  Si7-kiam3 lang5 chiu7 eng7 khui2-cha3 khoan2-thai7 A-pi2-bi2-lek8;  24). lai5 po3-eng3 Ia5-lou7-pa-lek8 chhit-chap8 e5 kiaN2 sou2 siu7 e5 chan5-hai7; ia7 hou7 in e5 huih kui ti7 thai5-si2 in e5, chiu7-si7 in e5 hiaN-ti7 A-pi2-bi2-lek8, ia7 kui ti7 Si7-kiam3 lang5, chiu7-si7 chan7 i e5 chhiu2 thai5-si2 i e5 hiaN-ti7 e5.  25). Si7-kiam3 lang5 ti7 soaN-teng2 siat bai5-hok8, lai5 tng-tan2 i; kiN3-na7 tui3 hit tiau5 lou7 ke3 e5 lang5, in chiu7 chhiuN2 i; u7 lang5 chiu7 chiong che su7 khi3 po3 A-pi2-bi2-lek8.
	26). I2-piat e5 kiaN2 Ka-lek8, kap i e5 hiaN-ti7, lai5 kau3 Si7-kiam3; Si7-kiam3 lang5 long2 sin3-kho3 i.  27). In chhut-khi3 hng5--nih, siu phu5-to5-hng5, lai5 tah8 chiu2, siat ian5-siah8, jip8 in e5 siong7-te3 e5 bio7 lim-chiah8, chiu3-chou2 A-pi2-bi2-lek8.  28). I2-piat e5 kiaN2 Ka-lek8 kong2, A-pi2-bi2-lek8 si7 chi7-chui7, Si7-kiam3 si7 chi7-chui7, hou7 lan2 hok8-sai7 i ah? i kiam2 m7-si7 Ia5-lou7-pa-lek8 e5 kiaN2 mah? i e5 kun-tiuN2 kiam2 m7-si7 Se-pou3-lek8 mah? lin2 tioh8 hok8-sai7 Si7-kiam3 e5 lau7-pe7 Hap-boat8 e5 lang5; lan2 siaN2-su7 hok8-sai7 i ah?  29). Goan7 chiah e5 peh-siN3 kui goa2 e5 chhiu2-e7, goa2 chiu7 tu5 A-pi2-bi2-lek8; i chiu7 ka7 A-pi2-bi2-lek8 kong2, Ke-thiN li2 e5 kun-peng chhut-lai5.
	30). SiaN5-siu2 Se-pou3-lek8 thiaN-kiN3 I2-piat e5 kiaN2 Ka-lek8 e5 oe7, chiu7 siu7-khi3;  31). am3-chiN7 chhe lang5 khi3 kiN3 A-pi2-bi2-lek8, kong2, I2-piat e5 kiaN2 Ka-lek8 kap i e5 hiaN-ti7 kau3 Si7-kiam3, iu2-hek8 siaN5-lai7 e5 peh-siN3 kong-kek li2;  32). sou2-i2 li2 kap te3 li2 e5 lang5, tioh8 thau3-mi5 khi2-lai5, bai5-hok8 ti7 chhan5--nih;  33). cha2-khi2-si5, jit8 tu2-a2 chhut; li2 tioh8 cha2-cha2 khi2-lai5, chhiong-oa2 kong siaN5; Ka-lek8 kap te3 i e5 lang5 chhut-lai5 kong-kek li2 e5 si5, li2 chiu7 thang siong3 ki-hoe7 lai5 khoan2-thai7 in.
	34). A-pi2-bi2-lek8 kap te3 i e5 cheng3-lang5 thau3-mi5 khi2-lai5, pun choe3 si3-tui7, ng3 Si7-kiam3 bai5-hok8.  35). I2-piat e5 kiaN2 Ka-lek8 chhut-khi3, khia7 ti7 siaN5-mng5-khau2; A-pi2-bi2-lek8 kap te3 e5 lang5 tui3 bai5-hok8 e5 sou2-chai7 khi2-lai5.  36). Ka-lek8 khoaN3-kiN3 hiah e5 lang5, chiu7 tui3 Se-pou3-lek8 kong2, KhoaN3 ah, u7 lang5 tui3 soaN-teng2 loh8--lai5.  Se-pou3-lek8 kong2, Li2 khoaN3-kiN3 soaN e5 iaN2, liah8-choe3 si7 lang5.  37). Ka-lek8 koh kong2, KhoaN3 ah, u7 lang5 tui3 koaiN5-toe7 loh8-lai5, koh u7 chit8-tui7 tui3 Bi2-ok-ni5-ni5 siong7-chhiu7 e5 lou7 chiuN7-lai5.  38). Se-pou3-lek8 tui3 i kong2, Li2 bat kong2, A-pi2-bi2-lek8 si7 chi7-chui7, hou7 lan2 hok8-sai7 i, li2 kong2 chiah e5 oe7 e5 chhui3 ti7 tah-loh8? che kiam2 m7-si7 li2 sou2 biau2-si7 e5 peh-siN3 mah? li2 taN tioh8 chhut-khi3, kap in kau-chian3.  39). Ka-lek8 chiu7 tui3 Si7-kiam3 lang5 e5 thau5-cheng5 chhut-khi3, kap A-pi2-bi2-lek8 kau-chian3.  40). A-pi2-bi2-lek8 tui-koaN2 i; i ti7 i e5 bin7-cheng5 to5-chau2, u7 choe7-choe7 lang5 tioh8-siong to2--teh, tit8-kau3 siaN5-mng5-khau2.
	41). A-pi2-bi2-lek8 tiam3 ti7 A-lou2-ma2; Se-pou3-lek8 koaN2 Ka-lek8 kap i e5 hiaN-ti7, m7-chun2 i tiam3 ti7 Si7-kiam3.  42). Keh-jit8 peh-siN3 chhut-khi3 kau3 chhan5--nih; u7 lang5 ka7 A-pi2-bi2-lek8 kong2.  43). I chiu7 chiong i e5 lang5 pun choe3 saN-tui7, bai5-hok8 ti7 chhan5--nih; khoaN3-kiN3 Si7-kiam3 lang5 tui3 siaN5--nih chhut-lai5, chiu7 khi2-lai5 kong-kek in, thai5 in.  44). A-pi2-bi2-lek8 kap te3 i hit chit8-tui7 chhiong chin3-cheng5, khia7 ti7 siaN5-mng5-khau2; hit nng7-tui7 tit8-tit8 chhiong kau3 chhan5--nih hiah e5 lang5, lai5 thai5 in.  45). A-pi2-bi2-lek8 thong-jit8 kong-kek siaN5; chhu2 hit e5 siaN5, thai5-si2 hi2 lai7-bin7 e5 peh-siN3; thiah-hui2 hit e5 siaN5, eng7 iam5 ia7 i.
	46). Tiam3 ti7 Si7-kiam3 tai5 e5 lang5 thiaN-kiN3, chiu7 siam2-jip8 Pa-lek8-pi2-li7-thou2 e5 chhu3 e5 oe7-sou2.  47). U7 lang5 ka7 A-pi2-bi2-lek8 kong2, Si7-kiam3 tai5 e5 lang5 long2 chu7-chip8 ti7 chit8 sou2-chai7.  48). A-pi2-bi2-lek8 kap te3 i e5 lang5 chiu7 long2 chiuN7 Sat-bun5 soaN; A-pi2-bi2-lek8 chhiu2 theh8 pou2-thau5, chho3 chit8 chang5 chhiu7-ki, gia5 ti7 keng-thau5-teng2; tui3 te3 i e5 lang5 kong2, Lin2 khoaN3 goa2 sou2-kiaN5-e5, ia7 tioh8 kin2-kin2 oh8 goa2 lai5 kiaN5.  49). Cheng3-lang5 chiu7 tak8-e5 chho3 chit8-ki, lai5 te3 A-pi2-bi2-lek8, chiong chhiu7-ki thiap8 ti7 oe7-sou2, pang3-he2 sio oe7-sou2 ti7 hiah e5 lang5 e5 teng2-bin7, ti3-kau3 Si7-kiam3 tai5 e5 lang5 long2 si2; lam5-lu2 iok-liok8 chit8-chheng lang5.
	50). A-pi2-bi2-lek8 khi3 kau3 The5-pi7-su, chat-iaN5 ti7 The5-pi7-su, lai5 chhu2 i.  51). SiaN5-lai7 u7 kian-kou3 e5 tai5; siaN5-lai7 e5 cheng3-lang5, bo5-lun7 lam5-bu2, long2 chau2-khi3 hia, koaiN-mng5, chiuN7 tai5-teng2.  52). A-pi2-bi2-lek8 kau3 hit e5 tai5 kong-kek i, oa2-kun7 tai5-mng5, beh eng7 he2 sio i.  53). U7 chit8 e5 hu7-jin5-lang5 chiong chit8-te3 teng2-tun2 e5 bo7-chioh8, tim3-tioh8 A-pi2-bi2-lek8 e5 thau5-khak, phah-phoa3 i e5 thau5-khah-oaN2;  54). i chiu7 kin2-kin2 kio3 kiah8 i e5 kun-khi3 e5 siau3-lian5 lang5, ka7 i kong2, Puih8 li2 e5 to thai5 goa2, bian2-tit lang5 kong2 goa2, I si7 hu7-jin5-lang5 sou2 thai5-e5; siau3-lian5 lang5 chiu7 ka7 i chhak8-thau3, i chiu7 si2.  55). I2-sek-liat8 lang5 khoaN3-kiN3 A-pi2-bi2-lek8 i2-keng si2, tak8-e5 chiu7 to3-khi3 i e5 sou2-chai7.  56). An2-ni, Siong7-te3 po3-eng3 A-pi2-bi2-lek8 ng3 i e5 lau7-pe7 sou2 kiaN5 e5 phaiN2, chiu7-si7 thai5-si2 i e5 hiaN-ti7 chhit-chap8 lang5.  57). Si7-kiam3 lang5 it-chhe3 e5 phaiN2, Siong7-te3 ia7 long2 po3-eng3 ti7 in e5 thau5-khak-teng2; Ia5-lou7-pa-lek8 e5 kiaN2 Iok-than2 e5 chiu3-chou2 kui ti7 in e5 teng2-bin7.

[10]	A-pi2-bi2-lek8 liau2-au7, u7 I2-sat-ka lang5, To2-to e5 sun, Phou2-oa2 e5 kiaN2, To5-lah8 khi2-lai5, chin2-kiu3 I2-sek-liat8 lang5; i tiam3 ti7 I2-hoat-lian5 soaN-toe7 e5 Sa-bit8;  2). i choe3 I2-sek-liat8 e5 su7-su ji7-chap8-saN ni5, chiu7 si2, bai5-chong3 ti7 Sa-bit8.
	3). I liau2-au7 u7 Ki-liat8 lang5 Gai5-jiN2 khi2-lai5, choe3 I2-sek-liat8 e5 su7-su ji7-chap8-ji7 ni5.  4). I u7 saN-chap8 e5 kiaN2, khia5 saN-chap8 chiah e5 lu5-a2, in u7 saN-chap8 cho7 siaN5, mia5 kio3 Hap-ui2-tek8-gai5-jiN2, kau3 kin-a2-jit8; long2 si7 ti7 Ki-liat8 toe7.  5). Gai5-jiN2 si2, chiu7 bai5-chong3 ti7 Ka-bun5.
	6). I2-sek-liat8 lang5 koh kiaN5 Ia5-ho5-hoa sou2 khoaN3-choe3 phaiN2 e5 su7, khi3 hok8-sai7 chiah e5 Pa-lek8, kap A-su-tha-liok8, i2-kip8 A-lan5 e5 siong7-te3, Se-tun3 hiah e5 siong7-te3, Mou5-ap e5 siong7-te3, A-bun5 lang5 e5 siong7-te3, Hui-li7-su7 lang5 e5 siong7-te3; khi3-sak Ia5-ho5-hoa bo5 hok8-sai7 I.  7). Ia5-ho5-hoa siu7-khi3 I2-sek-liat8 lang5, boe7 in ti7 Hui-li7-su7 lang5 e5 chhiu2, kap A-bun5 lang5 e5 chhiu2.  8). In tui3 hit-ni5 jiau2-loan7 ap-che3 I2-sek-liat8 lang5 chap8-poeh ni5, chiu7-si7 ti7 Iok-tan3 hit-peng5, cheng3 I2-sek-liat8 lang5 khia7-khi2 ti7 A-mou5-li7 lang5 e5 toe7, chiu7-si7 ti7 Ki-liat8 e5.  9). A-bun5 lang5 koh ke3 Iok-tan3 ho5, khi3 kong-kek Iu5-tai7, Pian7-nga2-bin2, I2-hoat-lian5 chok8; I2-sek-liat8 lang5 chiu7 chin7-chai7 khun2-pek.
	10). I2-sek-liat8 lang5 ai-kiu5 Ia5-ho5-hoa, kong2, Goan2 tek-choe7 Li2, in-ui7 u7 khi3-sak goan2 e5 Siong7-te3, khi3 hok8-sai7 chiah e5 Pa-lek8.  11). Ia5-ho5-hoa tui3 I2-sek-liat8 lang5 kong2, Goa2 kiam2 bo5 kiu3 lin2 thoat-li7 Ai-kip8 lang5, A-mou5-li7 lang5, A-bun5 lang5, kap Hui-li7-su7 lang5 mah?  12). Se-tun3 lang5, A-ma2-lek8 lang5, Ma2-hun5 lang5, ia7 long2 ap-che3 lin2; lin2 ai-kiu5 Goa2, Goa2 ia7 chin2-kiu3 lin2 thoat-li7 in e5 chhiu2;  13). lin2 keng2-jian5 pang3-sak Goa2, hok8-sai7 pat8 e5 siong7-te3;  14). sou2-i2 Goa2 bo5 koh kiu3 lin2; lin2 khi3 ai-kiu5 lin2 sou2 keng2 e5 siong7-te3; lin2 tu2-tioh8 hoan7-lan7 e5 si5, thang hou7 in kiu3 lin2.  15). I2-sek-liat8 lang5 tui3 Ia5-ho5-hoa kong2, Goan2 hoan7-choe7 lah, chhut-chai7 Li2 e5 i3-su3 khoan2-thai7 goan2; tok8-tok8 kiu5 Li2 kin-a2-jit8 kiu3 goan2.  16). In chiu7 tui3 in tiong-kan tu5-khi3 goa7-pang e5 siong7-te3, hok8-sai7 Ia5-ho5-hoa; Ia5-ho5-hoa e5 sim in-ui7 I2-sek-liat8 lang5 e5 kan-khou2 chiu7 iu-bun7.
	17). Tng hit-si5 A-bun5 lang5 chu7-chip8, chat-iaN5 ti7 Ki-liat8; I2-sek-liat8 lang5 ia7 chu7-chip8, chat-iaN5 ti7 Bi2-su-pa.  18). Ki-liat8 e5 peh-siN3 kap cheng3 siu2-leng2, tai7-ke saN-kap gi7-lun7 kong2, Chi7-chui7 oe7 tai7-seng khi3 kong-kek A-bun5 lang5? hit-lang5 beh choe3 Ki-liat8 cheng3 peh-siN3 e5 thau5-lang5.

[11]	Ki-liat8 lang5 Ia5-hut-tha si7 chit8 e5 toa7 koan5-leng5 e5 iong2-su7, si7 ki7-lu2 e5 kiaN2; Ia5-hut-tha si7 Ki-liat8 sou2 siN e5.  2). Ki-liat8 e5 bou2 ia7 ka7 i siN kui2-na7 e5 kiaN2; i e5 bou2 sou2 siN e5 kiaN2 i2-keng toa7-han3, chiu7 kek-tiok8 Ia5-hut-tha, ka7 i kong2, Li2 m7-thang ti7 goan2 lau7-pe7 e5 ke seng5-chiap giap8, in-ui7 li2 si7 pat8 e5 hu7-jin5-lang5 e5 kiaN2.  3). Ia5-hut-tha chiu7 chau2, siam2-pi7 i e5 hiaN-ti7, khi3 tiam3 ti7 To5-pek e5 toe7; u7 hui2-lui7 chu7-chip8 ti7 Ia5-hut-tha hia, te3 i chhut-jip8.
	4). Ke3 u7 hiah-ku2, A-bun5 lang5 kap I2-sek-liat8 kau-chian3.  5). A-bun5 lang5 kap I2-sek-liat8 kau-chian3 e5 si5, Ki-liat8 e5 tiuN2-lo2 khi3 beh chio Ia5-hut-tha tui3 To5-pek e5 toe7 lai5;  6). tui3 Ia5-hut-tha kong2, ChhiaN2 li2 lai5 choe3 goan2 e5 goan5-soe3, goan2 chiu7 thang kap A-bun5 lang5 kau-chian3.  7). Ia5-hut-tha in3 Ki-liat8 e5 tiuN2-lo2 kong2, Cheng5 lin2 kiam2 m7-si7 oan3-hun7 goa2, koaN2 goa2 chhut lau7-pe7 e5 ke mah? taN lin2 tu2-tioh8 hoan7-lan7, siaN2-su7 lai5 goa2 chia ah?  8). Ki-liat8 e5 tiuN2-lo2 in3 Ia5-hut-tha kong2, Goan2 taN sou2-i2 kui-ng3 li2, si7 ai3 li2 kap goan2 khi3, kap A-bun5 lang5 kau-chian3; li2 thang choe3 goan2 e5 thau5, lai5 koan2-hat Ki-liat8 it-chhe3 khia7-khi2 e5 peh-siN3.  9). Ia5-hut-tha tui3 Ki-liat8 e5 tiuN2-lo2 kong2, Lin2 chhoa7 goa2 to3--khi3, kap A-bun5 lang5 kau-chian3, Ia5-ho5-hoa chiong in kau ti7 goa2 e5 bin7-cheng5, goa2 chin-chiaN3 beh choe3 lin2 e5 thau5 mah?  10). Ki-liat8 e5 tiuN2-lo2 in3 Ia5-hut-tha kong2, Ia5-ho5-hoa ti7 lan2 tiong-kan choe3 kan-cheng3, goan2 tek-khak chiau3 li2 e5 oe7 kiaN5.  11). Ia5-hut-tha chiu7 kap Ki-liat8 e5 tiuN2-lo2 to3--khi3; peh-siN3 chiu7 lip8 i choe3-thau5, choe3 goan5-soe3.  Ia5-hut-tha ti7 Bi2-su-pa chiong ka-ki7 it-chhe3 e5 oe7 pai5-liat8 ti7 Ia5-ho5-hoa e5 bin7-cheng5.
	12). Ia5-hut-tha chhe hiah e5 su3-chia2 khi3 kiN3 A-bun5 lang5 e5 ong5 kong2, Li2 kap goa2 sim2-mih8 kan-siap8, keng2-jian5 lai5 goa2 chia kong-kek goa2 e5 toe7 ah?  13). A-bun5 lang5 e5 ong5 in3 Ia5-hut-tha e5 su3-chia2 kong2, In-ui7 I2-sek-liat8 lang5 tui3 Ai-kip8 chiuN7-lai5 e5 si5, chiam3 goa2 e5 toe7, tui3 A-lun3 kau3 Nga2-phok, tit8-kau3 Iok-tan3; taN lin2 tioh8 goan7-goan7 chiong chiah e5 toe7 heng5 goa2.  14). Ia5-hut-tha koh chhe su3-chia2 khi3 kiN3 A-bun5 lang5 e5 ong5, ka7 i kong2,  15). Ia5-hut-tha an2-ni kong2, I2-sek-liat8 lang5 peng7 bo5 chiam3 Mou5-ap toe7, kap A-bun5 lang5 e5 toe7.  16). I2-sek-liat8 lang5 tui3 Ai-kip8 chiuN7-lai5, keng-ke3 khong3-ia2 kau3 Ang5-hai2, lai5 kau3 Ka-te-su;  17). hit-si5 I2-sek-liat8 chiu7 chhe su3-chia2 khi3 kiN3 I2-tong ong5 kong2, Kiu5 li2 chun2 goan2 keng-ke3 li2 e5 toe7; chong2-si7 I2-tong ong5 m7 thiaN i.  Koh chhe su3-chia2 khi3 kiN3 Mou5-ap ong5, i ia7 m7-chun2; I2-sek-liat8 lang5 chiu7 tiam3 ti7 Ka-te-su.  18). In koh keng-ke3 khong3-ia2, seh8 I2-tong toe7 kap Mou5-ap toe7, tui3 Mou5-ap toe7 e5 tang--si3 ke3-lai5, ti7 A-lun3 hit-peng5 chat-iaN5; ia7 bo5 jip8 Mou5-ap e5 keng2-lai7; in-ui7 A-lun3 ho5 si7 Mou5-ap e5 kau-kai3.  19). I2-sek-liat8 chhe lang5 khi3 kiN3 A-mou5-li7 ong5 Se-hong5, chiu7-si7 Hi-sit8-pun2 e5 ong5, I2-sek-liat8 tui3 i kong2, Kiu5 li2 chun2 goan2 ke3 li2 e5 toe7, khi3 goan2 ka-ki7 e5 sou2-chai7.  20). Chong2-si7 Se-hong5 m7-sin3 I2-sek-liat8, m7-hou7 in keng-ke3 i e5 keng2-kai3; Se-hong5 chiu7 chu7-chip8 i e5 cheng3 peh-siN3, ti7 Nga2-chap8 chat-iaN5, kap I2-sek-liat8 lang5 kau-chian3.  21). Ia5-ho5-hoa I2-sek-liat8 e5 Siong7-te3, eng7 Se-hong5 kap i e5 cheng3 peh-siN3 kau ti7 I2-sek-liat8 lang5 e5 chhiu2, in chiu7 phah in; tui3 an2-ni I2-sek-liat8 chiu7 tit-tioh8 hit sou2-chai7 khia7-khi2 e5 A-mou5-li7 lang5 choan5-toe7.  22). In tit-tioh8 A-mou5-li7 lang5 e5 choan5 keng2-kai3, tui3 A-lun3 kau3 Nga2-phok, tui3 khong3-ia2 kau3 Iok-tan3.  23). Ia5-ho5-hoa I2-sek-liat8 e5 Siong7-te3 ti7 I peh-siN3 I2-sek-liat8 e5 bin7-cheng5, koaN2-chhut A-mou5-li7 lang5; li2 ia7 beh tit-tioh8 in e5 toe7 mah?  24). Li2 e5 siong7-te3 Ki-boat8 sou2 siuN2-su3 li2 tit-tioh8-e5, li2 bo5 tit-tioh8 i lai5 choe3-giap8 mah? Ia5-ho5-hoa goan2 e5 Siong7-te3 kiN3-na7 tui3 goan2 e5 bin7-cheng5 sou2 koaN2-chhut-e5, goan2 beh tit-tioh8 i.  25). Li2 kiam2 iaN5-ke3 Mou5-ap ong5 Se-phoat e5 kiaN2 Pa-lek8 mah? i kiam2 bat kap I2-sek-liat8 lang5 ke3-kau3 mah? kiam2 bat kap in kau-chian3 mah?  26). I2-sek-liat8 lang5 tiam3 ti7 Hi-sit8-pun2 kap i e5 hiuN-sia7, A-lo5-jiN2 kap i e5 hiuN-sia7, kap A-lun3 ho5-piN hiah e5 siaN5, i2-keng u7 saN-pah ni5, lin2 ti7 hit-si5 siaN2-su7 bo5 chhu2 in to3-tng2 ah?  27). Goa2 bo5 tek-choe7 li2, li2 hoan2-tng2 kap goa2 kau-chian3, sit8-chai7 bu5-li2; goan7 sim2-phoaN3 e5 Ia5-ho5-hoa kin-a2-jit8 ti7 I2-sek-liat8 kap A-bun5 e5 tiong-kan lai5 phoaN3-toan3.  28). Chong2-si7 A-bun5 lang5 e5 ong5 m7-kheng2 thiaN Ia5-hut-tha chhe lang5 tui3 i kong2 e5 oe7.
	29). Ia5-ho5-hoa e5 Sin5 lim5-kau3 Ia5-hut-tha; i chiu7 keng-ke3 Ki-liat8 kap Ma2-na2-se, koh keng-ke3 kau3 Ki-liat8 e5 Bi2-su-pa, koh tui3 Ki-liat8 e5 Bi2-su-pa keng-ke3 kau3 A-bun5 lang5 hia.  30). Ia5-hut-tha chiu7 tui3 Ia5-ho5-hoa he7-goan7, kong2, Li2 na7 chiong A-bun5 lang5 kau ti7 goa2 e5 chhiu2,  31). goa2 tui3 A-bun5 lang5 hia peng5-an to3-lai5 e5 si5, kiN3-na7 tui3 goa2 e5 chhu3 e5 mng5 chhut-lai5 ngia5-chih goa2-e5, beh kui ti7 Ia5-ho5-hoa, goa2 beh hian3 i choe3 sio-che3.  32). Tui3 an2-ni Ia5-hut-tha khi3 A-bun5 lang5 hia, kap in kau-chian3; Ia5-ho5-hoa chiong in kau ti7 i e5 chhiu2;  33). i chiu7 phah in, toa7-toa7 thai5-si2 in, tui3 A-lo5-jiN2 kau3 Bi2-lek8, tit8-kau3 A-pi7-lek8-ki-lah8-beng5, kiong7 ji7-chap8 e5 siaN5; an2-ni A-bun5 lang5 chiu7 khut-hok8 ti7 I2-sek-liat8 lang5.
	34). Ia5-hut-tha to3-lai5 Bi2-su-pa kau3 ka-ki7 e5 chhu3, hit-si5 i e5 cha-bou2-kiaN2 kiah8 lin-long-kou2 thiau3-bu2 chhut-lai5 ngia5-chih i; chit-e5 si7 i tok8-siN e5, i2-goa7 bo5 kiaN2, bo5 cha-bou2-kiaN2.  35). Ia5-hut-tha khoaN3-kiN3 i, chiu7 thiah-lih8 saN kong2, Ai--ah, goa2 e5 cha-bou2-kiaN2, li2 hou7 goa2 chin-chham2, li2 ia7 si7 hou7 goa2 chin toa7 kan-lan5; in-ui7 goa2 i2-keng tui3 Ia5-ho5-hoa khui-chhui3, boe7-oe7 siu to3-tng2.  36). I in3 kong2, Goa2 e5 pe7 ah, li2 i2-keng tui3 Ia5-ho5-hoa khui-chhui3, chiu7 tioh8 chiau3 li2 e5 chhui3 sou2 kong2-chhut-e5 kiaN5 ti7 goa2; in-ui7 Ia5-ho5-hoa i2-keng ui7-tioh8 li2 po3-siu5 li2 e5 tui3-tek8 A-bun5 lang5.  37). Koh tui3 i e5 lau7-pe7 kong2, U7 chit kiaN7 su7 kiu5 li2 un2-chun2, iong5-un2 goa2 nng7-geh8-jit8, hou7 goa2 kap goa2 e5 tang5-phoaN3 khi3 soaN--nih, thang thi5-khau3 goa2 choe3 chai7-sek-lu2.  38). I kong2, Li2 khi3 ah.  Chiu7 chhe i khi3 nng7-geh8-jit8; i kap tang5-phoaN7 khi3, ti7 soaN--nih ui7-tioh8 i choe3 chai7-sek-lu2 thi5-khau3;  39). nng7-geh8-jit8 i2-keng moa2, i to3-lai5 kau3 lau7-pe7 hia, lau7-pe7 chiu7 chiau3 i sou2 he7 e5 goan7 khoan2-thai7 i; i long2 bo5 chhin-kun7 ta-pou-lang5.  40). Au7-lai5 I2-sek-liat8 tiong u7 chit e5 le7, tak8-ni5 I2-sek-liat8 chiah e5 cha-bou2-gin2-na2 khi3 tui-to7 Ki-liat8 lang5 Ia5-hut-tha e5 cha-bou2-kiaN2, mui2-ni5 si3 jit8.

[12]	I2-hoat-lian5 lang5 chu7-chip8 kau3 pak-hng, tui3 Ia5-hut-tha kong2, Li2 ke3-khi3 kap A-bun5 lang5 kau-chian3, siaN2-su7 bo5 kio3 goan2 kap li2 khi3 ah? goan2 beh eng7 he2 sio li2 kap li2 e5 chhu3.  2). Ia5-hut-tha tui3 in kong2, Goa2 kap goa2 e5 peh-siN3 kap A-bun5 lang5 toa7 ke3-kau3; goa2 chio lin2 lai5, lin2 keng2-jian5 bo5 kiu3 goa2 thoat-li7 in e5 chhiu2;  3). goa2 khoaN3-kiN3 lin2 bo5 lai5 kiu3 goa2, goa2 chiu7 piaN3-mia7 chin3-cheng5 khi3 kong-kek A-bun5 lang5; Ia5-ho5-hoa chiong in kau ti7 goa2 e5 chhiu2, lin2 kin-a2-jit8 siaN2-su7 lai5 goa2 chia, beh kap goa2 kau-chian3 ah?  4). Ia5-hut-tha chiu7 chu7-chip8 Ki-liat8 e5 cheng3-lang5, kap I2-hoat-lian5 lang5 kau-chian3; Ki-liat8 lang5 phah-si2 I2-hoat-lian5 lang5, in-ui7 in kong2, Lin2 Ki-liat8 lang5 ti7 I2-hoat-lian5 Ma2-na2-se e5 tiong-kan, si7 I2-hoat-lian5 to5-chau2 e5 lang5.  5). Ki-liat8 lang5 ti7 I2-hoat-lian5 lang5 e5 thau5-cheng5 pe2-siu2 Iok-tan3 e5 tou7-khau2; I2-hoat-lian5 to5-chau2-e5 na7 kong2, ChhiaN2 hou7 goan2 ke3-khi3, Ki-liat8 lang5 chiu7 mng7 i kong2, Li2 si7 I2-hoat-lian5 lang5 a2 m7-si7?  6). I na7 kong2, M7-si7, chiu7 ka7 i kong2, Li2 kong2 Si7-pou3-liat8; i kong2 choe3 Se-pou3-liat8, in-ui7 in e5 im kong2 boe7 chiaN3; in chiu7 liah8 i, thai5 ti7 Iok-tan3 e5 tou7-khau2; hit-si5 I2-hoat-lian5 lang5 siu7-thai5-e5, si3-ban7 nng7-chheng lang5.
	7). Ia5-hut-tha choe3 I2-sek-liat8 e5 su7-su lak8-ni5.  Ki-liat8 lang5 Ia5-hut-tha si2, bai5-chong3 ti7 Ki-liat8 e5 chit8 e5 siaN5.
	8). Ia5-hut-tha liau2-au7, u7 Pek-li7-heng5 lang5 I2-pi2-chan3 choe3 I2-sek-liat8 e5 su7-su;  9). i u7 saN-chap8 e5 kiaN2, koh saN-chap8 e5 cha-bou2-kiaN2 ke3 ti7 goa7-khau2, ia7 tui3 goa7-khau2 ka7 i e5 kiaN2 chhoa7 saN-chap8 e5 sim-pu7; i choe3 I2-sek-liat8 e5 su7-su chhit-ni5.  10). I2-pi2-chan3 si2, bai5-chong3 ti7 Pek-li7-heng5.
	11). I liau2-au7, u7 Se-pou3-lun5 lang5 I2-lun5 choe3 I2-sek-liat8 e5 su7-su; i choe3 I2-sek-liat8 e5 su7-su chap8-ni5.  12). Se-pou3-lun5 lang5 I2-lun5 si2, bai5-chong3 ti7 Se-pou3-lun5 toe7 e5 A-nga2-lun7.
	13). I liau2-au7, u7 Pi2-lah8-tun3 lang5, Hi-liat8 e5 kiaN2 Ap-tun3, choe3 I2-sek-liat8 e5 su7-su;  14). i u7 si3-chap8 e5 kiaN2, saN-chap8 e5 sun, khia5 chhit-chap8 chiah lu5-a2; i choe3 I2-sek-liat8 e5 su7-su poeh-ni5.  15). Pi2-lah8-tun3 lang5 Hi-liat8 e5 kiaN2 Ap-tun3 si2, bai5-chong3 ti7 I2-hoat-lian5 toe7 e5 Pi2-lah8-tun3, ti7 A-ma2-lek8 lang5 e5 soaN-toe7.

[13]	I2-sek-liat8 lang5 koh kiaN5 Ia5-ho5-hoa sou2 khoaN3-choe3 phaiN2 e5 su7; Ia5-ho5-hoa chiong in kau ti7 Hui-li7-su7 lang5 e5 chhiu2 si3-chap8 ni5.
	2). Hit-si5 u7 chit8 e5 So2-lah8 lang5, si7 Tan3 e5 chok8, mia5-kio3 Ma2-lo5-a3; i e5 bou2 bo5 hoai5-in7, bo5 siN.  3). Ia5-ho5-hoa e5 su3-chia2 tui3 hit e5 hu7-jin5-lang5 hian2-hian7, ka7 i kong2, Li2 peng5-sou3 bo5 hoai5-in7 bo5 siN, taN li2 beh hoai5-in7 siN chit8 e5 kiaN2.  4). Sou2-i2 li2 tioh8 soe3-ji7, poh8-chiu2 kau7-chiu2 long2 m7-thang lim, bo5 chheng-khi3 e5 mih8 ia7 long2 m7-thang chiah8.  5). In-ui7 li2 hoai5-in7 beh siN chit8 e5 kiaN2; thi3 thau5-mng5 e5 to m7-thang kau3 i e5 thau5-khak; in-ui7 chit e5 gin2-na2 tui3 thai--nih chiu7 kui Siong7-te3 choe3 Na2-se3-jiN2 lang5; in-ui7 i beh choe3 kiu3 I2-sek-liat8 e5 thau5-chit8-cham7, thoat-li7 Hui-li7-su7 lang5 e5 chhiu2.  6). Hu7-jin5-lang5 lai5 ka7 i e5 tiong7-hu kong2, U7 chit8 e5 Siong7-te3 e5 lang5 kau3 goa2 chia, i e5 iong5-mau7 chhin-chhiuN7 Siong7-te3 su3-chia2 e5 iong5-mau7, chin thang kiaN; goa2 bo5 mng7 i tui3 toh-loh8 lai5, i ia7 bo5 eng7 i e5 mia5 ka7 goa2 kong2;  7). chong2-si7 ka7 goa2 kong2, Li2 hoai5-in7 beh siN chit8 e5 kiaN2, sou2-i2 poh8-chiu2 kau7-chiu2 long2 m7-thang lim, bo5 chheng-khi3 e5 mih8 ia7 long2 m7-thang chiah8; in-ui7 chit e5 gin2-na2 tui3 thai--nih kau3 i si2 e5 jit8 beh kui Siong7-te3 choe3 Na2-se3-jiN2 e5 lang5.
	8). Ma2-lo5-a3 chiu7 kiu5 Ia5-ho5-hoa kong2, Chu2 ah, kiu5 Li2 hou7 Li2 sou2 chhe Siong7-te3 e5 lang5 koh lai5 goan2 chia, thang ka3-si7 goan2 chaiN2-iuN7 khoan2-thai7 chit e5 beh siN e5 kiaN2.  9). Siong7-te3 thiaN Ma2-lo5-a3 e5 oe7; hu7-jin5-lang5 che7 ti7 chhan5--nih e5 si5 Siong7-te3 e5 su3-chia2 koh kau3 i hia; chong2-si7 i e5 tiong7-hu Ma2-lo5-a3 bo5 kap i ti7-teh.  10). Hu-jin5-lang5 koaN2-kin2 chau2-khi3, po3 i e5 tiong7-hu, ka7 i kong2, Hit-jit8 lai5 goa2 chia hit e5 lang5 koh tui3 goa2 chhut-hian7.  11). Ma2-lo5-a3 khi2-lai5 te3 i e5 bou2 kau3 hit-lang5 hia, ka7 i kong2, Bat kap chit e5 hu7-jin5-lang5 kong2-oe7 e5, si7 li2 mah? I kong2, Si7 goa2.  12). Ma2-lo5-a3 kong2, Goan7 li2 e5 oe7 eng3-giam7; chit e5 gin2-na2 tioh8 chiau3 sim2-mih8 hoat, goan2 tioh8 tui3 i chaiN2-iuN7 kiaN5?  13). Ia5-ho5-hoa e5 su3-chia2 tui3 Ma2-lo5-a3 kong2, Goa2 ka7 hu7-jin5-lang5 sou2 kong2 it-chhe3 e5 su7, i long2 tioh8 chim-chiok;  14). kiN3-na7 phu5-to5 sou2 chhut e5, i m7-thang chiah8, poh8-chiu2 kau7-chiu2 long2 m7-thang lim, it-chhe3 bo5 chheng-khi3 e5 mih8 ia7 m7-thang chiah8; kiN3 goa2 sou2 beng7-leng7 e5, i long2 tioh8 chun-siu2.  15). Ma2-lo5-a3 tui3 Ia5-ho5-hoa e5 su3-chia2 kong2, ChhiaN2 li2 hou7 goa2 lau5--teh, goan2 thang ka7 li2 pi7-pan7 chit8 chiah soaN-iuN5-a2.  16). Ia5-ho5-hoa e5 su3-chia2 ka7 Ma2-lo5-a3 kong2, Li2 sui-jian5 lau5 goa2, goa2 m7-chiah8 li2 e5 mih8; li2 na7 pi7-pan7 sio-che3, chiu7 tioh8 hian3 hou7 Ia5-ho5-hoa.  In-ui7 Ma2-lo5-a3 m7-chai i si7 Ia5-ho5-hoa e5 su3-chia2.  17). Ma2-lo5-a3 ka7 Ia5-ho5-hoa e5 su3-chia2 kong2, Li2 mia5 kio3 sim2-mih8, kau3 li2 e5 oe7 eng3-giam7 e5 si5, goan2 thang chun-keng3 li2?  18). Ia5-ho5-hoa e5 su3-chia2 ka7 i kong2, Li2 siaN2-su7 mng7 goa2 e5 mia5? goa2 e5 mia5 si7 ki5-biau7--e5,  19). Ma2-lo5-a3 chiong chit8 chiah soaN-iuN5-a2 kap sou3-che3, ti7 chioh8-poaN5-teng2 lai5 hian3 hou7 Ia5-ho5-hoa; su3-chia2 kiaN5 ki5-koai3 e5 su7, Ma2-lo5-a3 kap i e5 bou2 khoaN3-kiN3.  20). In-ui7 he2-iam7 tui3 toaN5-teng2 chheng3-chiuN7 thiN e5 si5, Ia5-ho5-hoa e5 su3-chia2 ti7 toaN5-teng2 e5 he2-iam7-tiong ia7 chiuN7-khi3.  Ma2-lo5-a3 kap i e5 bou2 khoaN3-kiN3, chiu7 phak ti7 toe7--nih.  21). Ia5-ho5-hoa e5 su3-chia2 bo5 koh chhut-hian7 hou7 Ma2-lo5-a3 kap i e5 bou2 khoaN3-kiN3, Ma2-lo5-a3 chiah chai i si7 Ia5-ho5-hoa e5 su3-chia2.  22). Ma2-lo5-a3 ka7 i e5 bou2 kong2, Lan2 tek-khak oe7 si2, in-ui7 lan2 u7 khoaN3-kiN3 Siong7-te3.  23). I e5 bou2 chiu7 ka7 i kong2, Ia5-ho5-hoa na7 beh hou7 lan2 si2, tek-khak bo5 tui3 lan2 e5 chhiu2 chiap-lap8 sio-che3 kap sou3-che3, koh bo5 chiong chiah e5 it-chhe3 e5 su7 chi2-si7 lan2, chit-tiap8 ia7 bo5 chiong che su7 ka7 lan2 kong2.  24). Au7-lai5 hu7-jin5-lang5 siN chit8 e5 kiaN2, ka7 i ho7-mia5 kio3 Chham-sun; gin2-na2 toa7-han3, Ia5-ho5-hoa su3-hok i.  25). Ti7 Ma2-hap-ni5-tan3, chiu7-si7 So2-lah8 kap I2-sit8-to5 e5 tiong-kan, Ia5-ho5-hoa e5 Sin5 khi2-thau5 kam2-tong7 i.

[14]	Chham-sun loh8-khi3 Teng5-na2, ti7 Teng5-na2 khoaN3-kiN3 chit8 e5 cha-bou2-gin2-na2, chiu7-si7 Hui-li7-su7 lang5 e5 cha-bou2-kiaN2.  2). Chham-sun chiuN7-khi3 ka7 i lau7-pe7 lau7-bu2 kong2, Goa2 ti7 Teng5-na2 khoaN3-kiN3 chit8 e5 cha-bou2-gin2-na2, si7 Hui-li7-su7 lang5 e5 cha-bou2-kiaN2; goan7 lin2 ka7 goa2 chhoa7 i lai5 choe3-bou2.  3). I e5 lau7-pe7 i e5 lau7-bu2 ka7 i kong2, Ti7 li2 hiaN-ti7 tiong e5 cha-bou2-gin2-na2, a2-si7 ti7 lan2 peh-siN3 tiong, kiam2 bo5 chit8 e5 cha-bou2-gin2-na2, ti3-kau3 li2 khi3 ti7 bo5 siu7 kat-le2 e5 Hui-li7-su7 lang5 tiong chhoa7-bou2 ah? Chham-sun ka7 i e5 lau7-pe7 kong2, Goan7 li2 ka7 goa2 chhoa7 i; in-ui7 i si7 goa2 kah-i3 e5.  4). Chong2-si7 i e5 lau7-pe7 i e5 lau7-bu2 m7-chai chit e5 su7 si7 chhut ti7 Ia5-ho5-hoa; in-ui7 I chhe7 ki-hoe7 kong-kek Hui-li7-su7.  Hit-si5 Hui-li7-su7 lang5 koan2-hat I2-sek-liat8.
	5). Chham-sun kap i e5 pe7-bu2 loh8-khi3 Teng5-na2, kau3 Teng5-na2 e5 phu5-to5-hng5; tu2-tng7 u7 chit8 chiah sai-a2-thun5 hau2 lai5 oa2 i.  6). Ia5-ho5-hoa e5 Sin5 toa7-toa7 lim5-kau3 Chham-sun, i e5 chhiu2 bo5 ke-si, ia7 thiah-lih8 i, chhin-chhiuN7 thiah-lih8 soaN-iuN5-a2 chit8-iuN7; i ia7 bo5 ka7 i e5 pe7-bu2 kong2 i sou2 kiaN5 e5 su7.  7). I loh8-khi3 kap cha-bou2-gin2-na2 kong2 oe7; i si7 Chham-sun sou2 kah-i3 e5.  8). Koh u7 hiah-ku2, to3-tng2 beh lai5 chhoa7 i, oat tui3 lou7-piN beh khoaN3 si2 e5 sai, khoaN3-kiN3 u7 chit8 siu7 phang kap bit8 ti7 sai e5 sin-si-lai7;  9). chhiu2 theh8 bit8 khi3 kiaN5, na2-kiaN5 na2-chiah8; kau3 i e5 pe7-bu2 hia, chiu7 hou7 in, in ia7 chiah8; chong2-si7 bo5 ka7 i kong2 chit e5 bit8 si7 tui3 sai e5 sin-si theh8-lai5-e5.
	10). I e5 lau7-pe7 loh8-khi3 kau3 cha-bou2-gin2-na2 hia; Chham-sun ti7-hia siat ian5-siah8; in-ui7 peng5-sou3 siau3-lian5 lang5 long2 u7 chit ho7 e5 hong-siok8.  11). In khoaN3-kiN3 Chham-sun, chiu7 chhoa7 saN-chap8 e5 phoaN7 lai5 poe5 i.  12). Chham-sun ka7 in kong2, Goa2 taN beh chhut chit8 e5 chhai hou7 lin2; lin2 ti7 ian5-siah8 e5 chhit-jit8-lai7 na7 oe7 chhai-chhut i3-su3 lai5 ka7 goa2 kong2, goa2 chiu7 beh hou7 lin2 saN-chap8 nia2 e5 iu3-toe7 saN, saN-chap8 tho3 e5 goa7-saN;  13). lin2 na7 boe7-oe7 ka7 goa2 kong2, lin2 chiu7 tioh8 hou7 goa2 saN-chap8 nia2 e5 iu3-toe7 saN, saN-chap8 tho3 e5 goa7-saN.  In kong2, ChhiaN2 chhut li2 e5 chhai hou7 goan2 thiaN.  14). I chiu7 ka7 in kong2,
	Tui3 chiah8-e5 chhut chiah8-mih8;
	Tui3 kiong5-e5 chhut tiN.
In saN-jit8 ku2 chhai boe7 chhut.  15). Kau3 te7-chhit jit8, in ka7 Chham-sun e5 bou2 kong2, Li2 tioh8 lau3 li2 e5 tiong7-hu, hou7 i eng7 chhai e5 i3-su3 ka7 goan2 kong2, bian2-tit goan2 eng7 he2 sio li2 kap li2 e5 lau7-pe7 e5 chhu3; lin2 chhiaN2 goan2 lai5, si7 beh chhiuN2 goan2 a2-m7-si7?  16). Chham-sun e5 bou2 thi5-khau3 ti7 i e5 bin7-cheng5 kong2, Li2 si7 oan3-hun7 goa2, m7-si7 thiaN3 goa2; in-ui7 li2 chhut-chhai hou7 goa2 pun2-kok e5 lang5, ia7 bo5 ka7 goa2 kong2-beng5.  I in3 i kong2, Lian5 goa2 e5 lau7-pe7 lau7-bu2 tou bo5 ka7 i kong2, kiam2 thang ka7 li2 kong2 mah?  17). Ti7 ian5-siah8 e5 chhit-jit8-lai7, i thi5-khau3 ti7 i e5 tiong7-hu e5 bin7-cheng5; kau3 te7-chhit jit8 chiu7 ka7 i kong2; in-ui7 i pek i chin-thiam2; i e5 bou2 chiu7 ka7 i pun2-kok e5 lang5 kong2.  18). Kau3 te7-chhit jit8, jit8 iau2-be7 loh8 e5 tai7-seng, siaN5-lai7 e5 peh-siN3 ka7 Chham-sun kong2, U7 sim2-mih8 pi2 bit8 khah-tiN ah? u7 sim2-mih8 pi2 sai khah-kiong5 ah? Chham-sun ka7 in kong2,
	Lin2 na7 m7-si7 eng7 goa2 e5 gu5-cheng2-a2 loe5-chhan5,
	Goa2 e5 chhai chiu7 chhai-boe7-chhut.
19). Ia5-ho5-hoa e5 Sin5 toa7-toa7 lim5-kau3 Chham-sun, i chiu7 loh8-khi3 kau3 A-sit8-ki-lun5, thai5-si2 in tiong-kan saN-chap8 lang5, chhiuN2 in, chiong hiah e5 saN hou7 chhai-tioh8 e5 lang5.  Chham-sun toa7 siu7-khi3, chiu7 chiuN7-khi3 in lau7-pe7 e5 ke.  20). Chham-sun e5 bou2 chiu7 ke3 hou7 i e5 poe5-phoaN7, chiu7-si7 Chham-sun eng7 choe3 i e5 peng5-iu2 e5.

[15]	Koh u7 hiah-ku2, kau3 koah-beh8 e5 si5, Chham-sun toa3 chit8 chiah soaN-iuN5-a2 khi3 chhe7 i e5 bou2, kong2, Goa2 beh jip8 pang5 chhe7 goa2 e5 bou2; i e5 tiuN7-lang5 m7-chun2 i jip8.  2). TiuN7-lang5 kong2, Goa2 an3-sng3 li2 sit8-chai7 oan3-hun7 i, in-ui7 an2-ni goa2 chiong i hou7 li2 e5 poe5-phoaN7; i e5 sio2-be7 kiam2-m7-si7 pi2 i khah-sui2 mah? ChhiaN2 li2 chhoa7 lai5 thoe3 i.  3). Chham-sun ka7 in kong2, Chit-pai2 goa2 siong-hai7 Hui-li7-su7 lang5, in bo5 thang chek-choe7 goa2.  4). Chham-sun chiu7 khi3 liah8 saN-pah chiah hou5-li5, koh toa3 he2-pe2, chiong hou5-li5 be2 nng7-chiah nng7-chiah pak8 saN-liam5, chiong he2-pe2 pak8 ti7 nng7-ki be2 e5 tiong-kan;  5). he2-pe2 tiam2-toh8 chiu7 pang3 hou5-li5 jip8 Hui-li7-su7 lang5 iau2-be7 siu-koah e5 gou7-kak, sio i kui-khun2--e5, kap i be7-koah e5 gou7-kak, i2-kip8 kaN-na2-hng5, long2 sio-khi3.  6). Hui-li7-su7 lang5 kong2, Chit e5 su7 chi7-chui7 choe3 e5 ah? In kong2, Si7 Teng5-na2 lang5 e5 kiaN2-sai3 Chham-sun; in-ui7 i e5 tiuN7-lang5 chiong i e5 bou2 hou7 i e5 poe5-phoaN7, Hui-li7-su7 lang5 chiu7 chiuN7-khi3, eng7 he2 sio hu7-jin5-lang5 kap i e5 lau7-pe7.  7). Chham-sun tui3 Hui-li7-su7 lang5 kong2, Lin2 ki3-jian5 kiaN5 an2-ni, goa2 beh tui3 lin2 po3-siu5, chiah beh soah.  8). Chham-sun chiu7 toa7-toa7 phah-si2 in, sin-si saN-thah8; chiu7 loh8-khi3 tiam3 ti7 I2-than2 e5 chioh8-thau5-khang.
	9). Hui-li7-su7 lang5 chiuN7-khi3 chat-iaN5 ti7 Iu5-tai7, hun-soaN3 ti7 Li7-hi.  10). Iu5-tai7 lang5 kong2, Lin2 siaN2-su7 chiuN7-lai5 kong-kek goan2 ah? In kong2, Goan2 chiuN7-lai5 si7 beh khun2-pak8 Chham-sun; i khoan2-thai7 goan2 chaiN2-iuN7, goan2 ia7 beh an2-ni khoan2-thai7 i.  11). Tui3 an2-ni Iu5-tai7 saN-chheng lang5 kau3 I2-than2 e5 chioh8-thau5-khang, tui3 Chham-sun kong2, Hui-li7-su7 lang5 koan2-hat lan2, li2 m7-chai mah? li2 siaN2-su7 choe3 chit e5 su7 hou7 goan2 ah? In3 kong2, In chaiN2-iuN7 khoan2-thai7 goa2, goa2 ia7 an2-ni khoan2-thai7 in.  12). Iu5-tai7 lang5 ka7 i kong2, Goan2 loh8-lai5 si7 beh khun2-pak8 li2, chiong li2 kau ti7 Hui-li7-su7 lang5 e5 chhiu2.  Chham-sun ka7 in kong2, Lin2 tioh8 tui3 goa2 chiu3-choa7, lin2 pun2-sin bo5 beh hai7 goa2.  13). In tui3 i kong2, Bo5, chi2-u7 beh khun2-pak8 li2 kau ti7 in e5 chhiu2, goan2 tek-khak bo5 hai7-si2 li2.  Chiu7 eng7 nng7 tiau5 sin e5 soh khun2-pak8 i, tui3 chioh8-poaN5 toa3 i chiuN7-khi3.  14). Chham-sun kau3 Li7-hi, Hui-li7-su7 lang5 tu2-tioh8 chiu7 hoah.  Ia5-ho5-hoa e5 Sin5 toa7-toa7 lim5-kau3 i, i chhiu2--nih e5 soh chiu7 chhin-chhiuN7 ke3-he2 sio e5 moa5, sou2 pak8 i e5 soh chiu7 tui3 i e5 chhiu2 lak--loh8-khi3.  15). I khoaN3-kiN3 lu5 chit8 ki sin e5 chhui3-phoe2-kut, chiu7 chhun-chhiu2 khioh i, eng7 lai5 phah-si2 chit8-chheng lang5.  16). Chham-sun kong2,
	Goa2 eng7 lu5 e5 chhui3-phoe2-kut, phah-si2 lang5 chit8-tui chit8-tui,
	Goa2 eng7 lu5 e5 chhui3-phoe2-kut phah-si2 chit8-chheng lang5.
17). Kong2 soah, chiu7 chiong chhiu2--nih e5 chhui3-phoe2-kut hiat-kak8; hit sou2-chai7 chiu7 kio3 Lah8-boat8-li7-hi.  18). Chham-sun chhui3-ta kau3-kek8, chiu7 kiu5-kio3 Ia5-ho5-hoa kong2, Li2 ki3-jian5 eng7 Li2 e5 lou5-pok8 e5 chhiu2 kiaN5 chiah-toa7 e5 chin2-kiu3, chong2-bo5 goa2 taN tioh8 chhui3-ta lai5 si2, ham7-loh8 ti7 bo5 siu7 kat-le2 e5 lang5 e5 chhiu2 mah?  19). Siong7-te3 chiu7 hou7 Li7-hi lap-u e5 sou2-chai7 lih8-khui, u7 chui2 tui3-hia chheng3--chhut lai5, Chham-sun lim-liau2 cheng-sin5 hok8-to3, koh oah8-tang7; tui3 an2-ni ho7 hit e5 chui2-choaN5 kio3 Un2-hap-ko-li7; hit e5 chui2-choaN5 kau3 kin-a2-jit8 iau2 ti7 Li7-hi.  20). Tng Hui-li7-su7 lang5 e5 si5, Chham-sun choe3 I2-sek-liat8 e5 su7-su ji7-chap8 ni5.

[16]	Chham-sun kau3 Ka-sat, ti7-hia khoaN3-kiN3 chit8 e5 ki7-lu2, chiu7 chhin-kun7 i.  2). U7 lang5 ka7 Ka-sat lang5 kong2, Chham-sun kau3 chia; in chiu7 thau3-mi5 ui5 i, ti7 siaN5-mng5 tng-tan2 i, thong-mi5 cheng7-cheng7, kong2, Kau3 thiN-kng-cha2 lan2 chiu7 thang thai5 i.  3). Chham-sun khun3 kau3 poaN3-mi5; ti7 poaN3-mi5 khi2-lai5, chiong siaN5-mng5 e5 mng5-siN3, kap nng7 ki mng5-khia7, kap mng5-kong5, long2 thiah--khi2-lai5, he7 ti7 keng-thau5--nih, gia5 kau3 Hi-pek-lun5 tui3-bin7 e5 soaN-teng2.
	4). Au7-lai5 Chham-sun ti7 So-liat8 soaN-kok loan5-ai3 chit8 e5 cha-bou2-lang5 mia5 kio3 Tai7-li7-lah8.  5). Hui-li7-su7 lang5 hiah e5 siu2-leng2 chiuN7-khi3 kiN3 hit e5 cha-bou2-lang5, tui3 i kong2, Li2 tioh8 lau3 Chham-sun, khoaN3 i e5 toa7 khui3-lat8 chai7-ti7 toh-loh8, goan2 chaiN2-iuN7 chiah oe7 iaN5 i, thang pak8 lai5 khun3-khou2 i; goan2 chiu7 tak8-lang5 hou7 li2 chit8-chheng chit8-pah gun5.  6). Tai7-li7-lah8 ka7 Chham-sun kong2, Kiu5 li2 ka7 goa2 kong2, li2 e5 toa7 khui3-lat8 chai7-ti7 toh-loh8, tioh8 chaiN2-iuN7 chiah oe7 pak8 li2, khun3-khou2 li2.  7). Chham-sun in3 kong2, Lang5 na7 eng7 chhit-tiau5 iau2-be7 ta, chhiN e5 tin5-a2 pak8 goa2, goa2 chiu7 loan2-jiok8 chhin-chhiuN7 pat8-lang5.  8). Tui3 an2-ni Hui-li7-su7 lang5 hiah e5 siu2-leng2 theh8 chhit-tiau5 iau2-be7 ta, chhiN e5 tin5-a2 lai5, kau hou7 hu7-jin5-lang5, i chiu7 eng7 hit-e5 lai5 pak8 i.  9). Hu7-jin5-lang5 i2-keng u7 bai5-hok8 lang5 ti7 i e5 lai7-pang5; hu7-jin5-lang5 kong2, Chham-sun ah, Hui-li7-su7 lang5 lai5 beh liah8 li2.  Chham-sun chiu7 chhoah-tng7 tin5-a2, chhin-chhiuN7 chhoah-tng7 keng-ke3 he2 e5 moa5-si chit8-iuN7; an2-ni i e5 toa7 khui3-lat8 lang5 iu7-goan5 m7-chai.  10). Tai7-li7-lah8 ka7 Chham-sun kong2, Li2 phian3 goa2, tui3 goa2 kong2 peh8-chhat8; taN kiu5 li2 ka7 goa2 kong2 tioh8 chaiN2-iuN7 chiah oe7 pak8 li2.  11). Chham-sun in3 kong2, Lang5 na7 eng7 be7-bat eng7 e5 sin soh pak8 goa2, goa2 chiu7 loan2-jiok8 chhin-chhiuN7 pat8-lang5.  12). Tai7-li7-lah8 chiu7 eng7 sin soh pak8 i, tui3 i kong2, Chham-sun ah, Hui-li7-su7 lang5 lai5 beh liah8 li2.  Hit-si5 bai5-hok8 e5 lang5 bih ti7 lai7-pang5; Chham-sun chiu7 chhoah-tng7 i chhiu2-kut--nih e5 soh, chhin-chhiuN7 chhoah-tng7 chit8 tiau5 soaN3.  13). Tai7-li7-lah8 ka7 Chham-sun kong2, Li2 kau3-taN iau2 phian3 goa2, tui3 goa2 kong2 peh8-chhat8; kiu5 li2 ka7 goa2 kong2, tioh8 chaiN2-iuN7 chiah oe7 pak8 li2.  Chham-sun in3 kong2, Li2 na7 eng7 chhit-kou2 e5 thau5-mng5 kap hui7-soaN3 saN-kap chit, chiu7 oe7.  14). Hu7-jin5-lang5 chiu7, eng7 teng teng3 i e5 thau5-mng5, ka7 i kong2, Chham-sun ah, Hui-li7-su7 lang5 lai5 beh liah8 li2.  Chham-sun chiu7 chhiN2, chiong pou3-kui e5 teng kap hui7-soaN3, choe3 chit8-e7 puih8--chhut-lai5.  15). Tai7-li7-lah8 ka7 i kong2, Li2 e5 sim bo5 lian5 ti7 goa2; chaiN2-iuN7 kong2 li2 thiaN3 goa2? li2 i2-keng phian3 goa2 saN-pai2, bo5 ka7 goa2 kong2, li2 e5 khui3-lat8 chai7-ti7 toh-loh8.  16). Tai7-li7-lah8 jit8-jit8 eng7 oe7 chhui i, pek i, ti3-kau3 i e5 sim ut-bun7, kau3 beh si2.  17). chiu7 chiong i e5 sim-toe2 sou2-khng3-e5 long2 po3 i, ka7 i kong2, Eng2 m7-bat u7 thi3-thau5-to kau3 goa2 e5 thau5-khak; in-ui7 goa2 tui3 bu2-thai chiu7 kui Siong7-te3 choe3 Na2-se3-jiN2 lang5; na7 ka7 goa2 thi3--khi2-lai5, goa2 e5 khui3-lat8 chiu7 li7-khui goa2, goa2 chiu7 loan2-jiok8 chhin-chhiuN7 pat8-lang5.
	18). Tai7-li7-lah8 khoaN3-kiN3 i chiong sim-toe2 sou2-khng3-e5 long2 ka7 i kong2, chiu7 chhe lang5 kio3 Hui-li7-su7 lang5 e5 siu2-leng2, ka7 in kong2, ChhiaN2 lin2 chit-pai2 koh chiuN7-lai5, in-ui7 i i2-keng chiong sim-toe2 sou2-khng3-e5 long2 ka7 goa2 kong2.  Hui-li7-su7 lang5 e5 siu2-leng2 chiuN7-khi3 hu7-jin5-lang5 hia, hit e5 gun5 toa3 ti7 chhiu2--nih.  19). I chiu7 hou7 Chham-sun khun3 ti7 i e5 kha-thau5-u, kio3 chit8-lang5 lai5 thi3 i chhit-kou2 e5 thau5-mng5; tui3 an2-ni khun3-khou2 i, i e5 khui3-lat8 chiu7 li7-khui i.  20). I kong2, Chham-sun ah, Hui-li7-su7 lang5 lai5 beh liah8 li2.  Chham-sun khun3 chiu7 chhiN2, sim-lai7 kong2, Goa2 beh chhin-chhiuN7 cheng5 kui2-na7 pai2 ka-ki7 kun3-khui; chong2-si7 i m7-chai Ia5-ho5-hoa i2-keng li7-khui i.  21). Hui-li7-su7 lang5 liah8 i, iah i e5 bak8-chiu, toa3 i kau3 Ka-sat, eng7 tang5-lian7 pak8 i; i chiu7 ti7 kaN--nih oe-bo7.  22). Na7-si7 i e5 thau5-mng5 siu7 thi3 liau2-au7, koh chiam7-chiam7 tng5--khi2-lai5.
	23). Hui-li7-su7 lang5 hiah e5 siu2-leng2 chu7-chip8, beh hian3 toa7-che3 hou7 in e5 siong7-te3 Tai7-kun2, ia7 beh ian3-lok8; in-ui7 in kong2, Lan2 e5 siong7-te3 chiong lan2 e5 tui3-tek8 Chham-sun kau ti7 lan2 e5 chhiu2 lah.  24). Peh-siN3 khoaN3-kiN3 Chham-sun, chiu7 o-lo2 in e5 siong7-te3, kong2, Lan2 e5 tui3-tek8 hui2 lan2 e5 toe7, koh thai5-si2 lan2 choe7-choe7 lang5 e5, taN lan2 e5 siong7-te3 i2-keng chiong i kau ti7 lan2 e5 chhiu2.  25). In ian3-lok8 e5 si5, chiu7 kong2, Kio3 Chham-sun lai5, hou7 lan2 lang7 thit-tho5; in chiu7 kio3 Chham-sun chhut-kaN; i chiu7 hou7 in lang7 thit-tho5; in hou7 i khia7 ti7 nng7 ki thiau7 e5 tiong-kan.  26). Chham-sun ka7 khan i e5 chhiu2 e5 gin2-na2 kong2, ChhiaN2 li2 hou7 goa2 bong--tioh8 thuh-chhu3 e5 thiau7, hou7 goa2 oa3 in.  27). Hit-si5 chhu3-lai7 lam5-lu2 moa2-moa2; Hui-li7-su7 lang5 e5 cheng3 siu2-leng2 ia7 long2 ti7-hia; chhu3-teng2 lam5-lu2 iok-liok8 u7 saN-chheng lang5, khoaN3 lang5 teh lang7 Chham-sun thit-tho5.  28). Chham-sun ki5-to2 Ia5-ho5-hoa kong2, Chu2 Ia5-ho5-hoa ah, kiu5 Li2 siau3-liam7 goa2, Siong7-te3 ah, kiu5 Li2 su3 goa2 chin7 chit-pai2 e5 khui-lat8, hou7 goa2 ui7 goa2 nng7 lui2 bak8-chiu, tui3 Hui-li7-su7 lang5 choe3 chit8-e7 po3-siu5.  29). Chham-sun chiu7 lam2 thuh hit keng chhu3 e5 nng7-ki tiong-thiau7, lai5 oa3 i, chiaN3-chhiu2 lam2 chit8-ki, to3-chhiu2 lam2 chit8-ki.  30). Chham-sun kong2, Goan7 goa2 kap Hui-li7-su7 lang5 saN-kap si2.  Chiu7 chin7-lat8 khut-sin; chhu3 chiu7 to2, lai5 teh ti7 hiah e5 siu2-leng2, kap ti7 hi2 lai7-bin7 e5 cheng3-lang5.  An2-ni, Chham-sun si2 e5 si5 sou2 hai7-si2-e5, pi2 oah8 e5 si5 sou2 hai7-si2-e5 koh khah-choe7.  31). Chham-sun e5 hiaN-ti7, kap i e5 lau7-pe7 choan5-ke, long2 loh8-lai5 siu-sip8 i, kng chiuN7-khi3 bai5-chong3 ti7 So2-lah8 kap I2-sit8-to5 e5 tiong-kan, ti7 i e5 lau7-pe7 Ma2-lo5-a3 e5 bong7-toe7.  Chham-sun choe3 I2-sek-liat8 e5 su7-su ji7-chap8 ni5.

[17]	I2-hoat-lian5 soaN-toe7 u7 chit8 e5 lang5, mia5-kio3 Bi2-ka;  2). i ka7 lau7-bu2 kong2, Li2 hit chit8-chheng chit8-pah gun5 hou7 lang5 theh8-khi3, li2 in-ui7 an2-ni chiu3-chou2, koh kong2 hou7 goa2 thiaN, khoaN3 ah, chit e5 gun5 ti7 goa2 chia; si7 goa2 theh8--khi3.  I e5 lau7-bu2 kong2, Goan7 Ia5-ho5-hoa su3-hok goa2 e5 kiaN2.  3). I chiu7 chiong chheng-it gun5 heng5 i e5 lau7-bu2; i e5 lau7-bu2 kong2, Goa2 i2-keng tui3 goa2 e5 chhiu2 eng7 chit e5 gun5, ui7 goa2 e5 kiaN2, hian3 hou7 Ia5-ho5-hoa, thang tiau-khek chit8 sian siong7, chu3 chit8 sian siong7; taN goa2 iu5-goan5 koh kau li2.  4). Bi2-ka chiong gun5 heng5 i e5 lau7-bu2; i e5 lau7-bu2 eng7 nng7-pah gun5 hou7 chu3-cho7 e5 lang5, i chiu7 eng7 hit-e5 choe3 tiau-khek e5 ngou2-siong7, chu3 e5 ngou2-siong7; he7 i ti7 Bi2-ka e5 chhu3.  5). Chit e5 Bi2-ka u7 siong7-te3 e5 chhu3, koh che3-cho7 i2-hut-tek, kap ke-lai7 hiah e5 ngou2-siong7, kiaN5 siat-lip8 e5 le2, hun-piat i chit8 e5 kiaN2 choe3 i e5 che3-si.  6). Hit-si5 I2-sek-liat8 tiong bo5 ong5; tak8-lang5 chiau3 i sou2 khoaN3-choe3 tioh8--e5 lai5 kiaN5.
	7). Iu5-tai7 Pek-li7-heng5 u7 chit8 e5 siau3-lian5 lang5, siok8 Iu5-tai7 chok8 e5 Li7-bi7 lang5, i kia3-kha ti7-hia.  8). Chit-lang5 li7-khui Iu5-tai7 Pek-li7-heng5 siaN5, beh chhe7 chit8-e5 thang khia7-khi2 e5 sou2-chai7; kiaN5-lou7 e5 si5, kau3 I2-hoat-lian5 e5 soaN-toe7, Bi2-ka e5 chhu3.  9). Bi2-ka mng7 i kong2, Li2 tui3 toh-loh8 lai5? I in3 kong2, Goa2 si7 Iu5-tai7 Pek-li7-heng5 e5 Li7-bi7 lang5, beh chhe7 chit8-e5 thang khia7-khi2 e5 sou2-chai7.  10). Bi2-ka ka7 i kong2, Li2 lai5 kap goa2 toa3, choe3 goa2 e5 lau7-pe7, choe3 goa2 e5 che3-si; goa2 tak8-ni5 hou7 li2 chap8 e5 gun5-a2, chit8-hu3 i-chiuN5, kap li2 e5 jit8-sit8.  Li7-bi7 lang5 chiu7 jit8-khi3.  11). Li7-bi7 lang5 kam-goan7 kap hit-lang5 saN-kap toa3.  Bi2-ka khoaN3 chit e5 siau3-lian5 lang5 chhin-chhiuN7 ka-ki7 e5 kiaN2.  12). Bi2-ka ka7 Li7-bi7 lang5 kiaN5 siat-lip8 e5 le2; siau3-lian5 lang5 chiu7 choe3 i e5 che3-si, lai5 toa3 ti7 i e5 chhu3.  13). Bi2-ka kong2, TaN goa2 chai Ia5-ho5-hoa beh ho2 khoan2-thai7 goa2, in-ui7 goa2 u7 chit8 e5 Li7-bi7 lang5 choe3 che3-si.

[18]	Hit-si5 I2-sek-liat8 tiong bo5 ong5; hit-si5 Tan3 e5 lang5 e5 chi-phai3 chhe7 toe7 choe3-giap8 thang khia7-khi2; in-ui7 kau3 hit-jit8, ti7 I2-sek-liat8 chi-phai3-tiong, in iau2-be7 tit-tioh8 giap8.  2). Tan3 e5 lang5 tui3 So2-lah8 kap I2-sit8-to5, chhe pun2-chok8, cheng3 peh-siN3 tiong, gou7 e5 iong2-su7, khi3 thau-khoaN3 hit e5 toe7 lai5 chha5-kho2, hoan-hu3 in kong2, Lin2 khi3 chha5-kho2 hit e5 toe7; in lai5 kau3 I2-hoat-lian5 soaN, jip8 Bi2-ka e5 chhu3, chiu7 hioh ti7-hia.  3). In kun7 Bi2-ka e5 chhu3, jin7-tioh8 hit e5 siau3-lian5 Li7-bi7 lang5 e5 siaN-im, chiu7 jip8-khi3 mng7 i, Chi7-chui7 chhoa7 li2 lai5 chia? li2 ti7-chia choe3 sim2-mih8? li2 ti7-chia tit-tioh8 sim2-mih8?  4). I kong2, Bi2-ka khoan2-thai7 goa2 an2-ni, an2-ni; i u7 chhiaN3 goa2, goa2 choe3 i e5 che3-si.  5). In ka7 i kong2, ChhiaN2 li2 mng7 Siong7-te3, hou7 goan2 chai goan2 sou2 teh kiaN5 e5 lou7, heng-thong a2-bo5?  6). Che3-si ka7 in kong2, Lin2 thang peng5-an khi3; lin2 sou2 kiaN5 e5 lou7 si7 ti7 Ia5-ho5-hoa e5 bin7-cheng5.
	7). Gou7-lang5 chiu7 khi2-sin, lai5 kau3 Lah8-ek, khoaN3-kiN3 hia e5 peh-siN3, an-jian5 khia7-khi2, peng5-an, bo5 khoa3-lu7, chhin-chhiuN7 Se-tun3 lang5 chit8-iuN7; ti7-hia bo5 u7 chiang2-koan5 eng7 sim2-mih8 su7 lai5 kiau2-jiau2 in, in li7-khui Se-tun3 lang5 hng7-hng7, bo5 kap pat8-lang5 ong2-lai5.  8). Gou7-lang5 to3-lai5 kau3 So2-lah8 I2-sit8-to5 in hiaN-ti7 hia; hiaN-ti7 mng7 in kong2, Lin2 u7 sim2-mih8 oe7?  9). In in3 kong2, Khi2-lai5, lan2 chiuN7-lai5 khi3 kong-kek in, in-ui7 goan2 i2-keng khoaN3 hit e5 toe7; khoaN3 ah, hit e5 toe7 chin-ho2; lin2 siaN2-su7 tiam7-tiam7? tioh8 lai5 khi3 jip8, tit-tioh8 hit e5 toe7 choe3-giap8, m7-thang ian5-chhian5.  10). Lin2 kau3 hia, beh khoaN3 an-jian5 khia7-khi2 e5 peh-siN3, sou2-chai7 ia7 khui-khoah; Siong7-te3 i2-keng chiong hit sou2-chai7 kau ti7 lin2 e5 chhiu2; toe7-chiuN7 sou2 u7 e5 mih8, hit sou2-chai7 bo5 khiam3 chit8-hang7.
	11). Tui3 an2-ni Tan3 chok8 e5 lak8-pah lang5, tak8-e5 toa3 kun-khi3, tui3 So2-lah8 kap I2-sit8-to5 chin3-cheng5 khi3.  12). In chiuN7-khi3 chat-iaN5 ti7 Iu5-tai7 e5 Ki-liat8-ia5-lim5; sou2-i2 kio3 chit sou2-chai7 mia5 Ma2-hap-li7-tan3, kau3 kin-a2-jit8; khoaN3 ah, che si7 ti7 Ki-liat8-ia5-lim5 e5 au7-bin7.  13). In tui3-hia khi3 I2-hoat-lian5 soaN-toe7, kau3 Bi2-ka e5 chhu3.  14). Chiong5-cheng5 thau-khoaN3 Lah8-ek toe7 e5 gou7-lang5, ka7 in e5 hiaN-ti7 kong2, Chiah e5 chhu3-lai7 u7 i2-hut-tek, kap ke-lai7 ngou2-siong7, kap tiau-khek e5 siong7, chu3 e5 siong7, lin2 chai mah? TaN lin2 tioh8 siuN7, khoaN3 beh chaiN2-iuN7 choe3.  15). In chiu7 oat-khi3 hia, kau3 hit e5 siau3-lian5 e5 Li7-bi7 lang5 e5 chhu3, chiu7-si7 Bi2-ka e5 chhu3, mng7 i peng5-an.  16). Tan3 chok8 hiah e5 lak8-pah lang5 toa3 kun-khi3, long2 khia7 ti7 mng5-khau2.  17). Thau-khoaN3 toe7 e5 gou7-lang5 chiu7 jip8-khi3, chiong tiau-khek e5 siong7, i2-hut-tek, ke-lai7 e5 siong7, kap chu3 e5 siong7 long2 theh8-khi3; che3-si kap toa3 kun-khi3 e5 lak8-pah lang5 saN-kap khia7 ti7 mng5-khau2.  18). Hi2 gou7-lang5 jip8 Bi2-ka e5 chhu3, theh8 tiau-khek e5 ngou2-siong7, i2-hut-tek, ke-lai7 e5 ngou2-siong7, kap chu3 e5 siong7, che3-si chiu7 mng7 in kong2, Lin2 choe3 sim2-mih8 ah?  19). In in3 kong2, Boh8-tit choe3-siaN, eng7 chhiu2 ng-chhui3, te3 goan2 lai5 khi3, choe3 goan2 e5 pe7, choe3 goan2 e5 che3-si; li2 choe3 chit8-lang5 e5 ke e5 che3-si khah-ho2, a2-si7 choe3 I2-sek-liat8 chit8 chi-phai3 chit8-chok8 e5 che3-si khah-ho2 ah?  20). Che3-si sim hoaN-hi2, chiu7 theh8 i2-hut-tek, kap ke-lai7 e5 ngou2-siong7, kap tiau-khek e5 siong7, kiaN5 ti7 peh-siN3 e5 tiong-kan.  21). In chiu7 oat8-tng2-sin li7-khui hia, hou7 gin2-na2, cheng-siN, he3-chai5, choe3 thau5-cheng5.  22). Li7-khui Bi2-ka e5 chhu3 cham2-jian5 hng7, Bi2-ka hiah e5 chhu3-piN long2 chu7-chip8, tui-koaN2 Tan3 e5 lang5; au5-kio3 Tan3 e5 lang5.  23). Tan3 e5 lang5 oat8-thau5 khoaN3, mng7 Bi2-ka kong2, Li2 chu7-chip8 hiah e5 lang5 lai5, si7 sim2-mih8 tai7-chi3 ah?  24). I kong2, Goa2 sou2 chng e5 siong7-te3 kap che3-si, lin2 long2 toa3-khi3, goa2 iau2 u7 chhun sim2-mih8? chaiN2-iuN7 iau2 mng7 goa2 kong2, Li2 sim2-mih8 tai7-chi3 ah?  25). Tan3 e5 lang5 ka7 i kong2, Li2 m7-thang hou7 goan2 thiaN-kiN3 li2 e5 siaN, kiaN-liau2 so3-seng3 e5 lang5 lai5 kang7 lin2, ti3-kau3 li2 kap choan5-ke long2 sit-loh8 siN3-mia7.  26). Tan3 e5 lang5 choe3 in kiaN5; Bi2-ka khoaN3-kiN3 in pi2 i khah-kiong5, chiu7 oat8-tng2-sin to3-khi3 i e5 chhu3.
	27). In toa3 Bi2-ka sou2-choe3-e5, kap i sou2 u7 e5 che3-si, kau3 Lah8-ek, khoaN3-kiN3 an-jian5 bo5 khoa3-lu7 e5 peh-siN3, chiu7 eng7 to thai5-si2 in, koh pang3 he2 sio hit e5 siaN5;  28). ia7 bo5 lang5 chin2-kiu3, in-ui7 li7-khui Se-tun3 chin hng7, in koh bo5 kap pat8-lang5 ong2-lai5; hit e5 siaN5 ti7 hit e5 oa2-kun7 Pek-li7-hap8 e5 soaN-kok.  29). Tan3 e5 lang5 koh ti7-hia khi2 siaN5 lai5 khia7-khi2; chiau3 in chou2-kong I2-sek-liat8 e5 kiaN2 Tan3 e5 mia5, kio3 hit e5 siaN5 mia5 Tan3; hit e5 siaN5 khi2-thau5 mia5-kio3 Lah8-ek.  30). Tan3 e5 lang5 chiu7 ui7 ka-ki7 chhai7 hit e5 tiau-khek e5 siong7; Mou5-se e5 sun, Kek-sun7 e5 kiaN2, Iok-na2-tan, kap i e5 kiaN2-sun, choe3 Tan3 e5 chi-phai3 e5 che3-si, tit8-kau3 hit toe7-hng e5 lang5 tu2-tioh8 liah8 e5 jit8.  31). Siong7-te3 e5 chhu3 ti7 Si7-lo5 hiah e5 jit8, Tan3 e5 lang5 ui7 ka-ki7 chhai7 Bi2-ka sou2 choe3 tiau-khek e5 siong7.

[19]	Tng I2-sek-liat8 bo5 ong5 e5 si5, u7 kia3-kha ti7 I2-hoat-lian5 soaN-toe7 hit-peng5 e5 chit8 e5 Li7-bi7 lang5, chhoa7 chit8 e5 Iu5-tai7 Pek-li7-heng5 e5 cha-bou2-gin2-na2 choe3 soe3-i5;  2). soe3-i5 kiaN5-im5 poe7 i e5 tiong7-hu, li7-khui i to3--khi3 Iu5-tai7 Pek-li7-heng5, kau3 lau7-pe7 e5 ke, toa3 hia si3-geh8-jit8.  3). I e5 tiong7-hu khi2-lai5, toa3 chit8 e5 lou5-pok8 nng7 chiah lu5 khi3 jip i, beh eng7 ho2-oe7 an-ui3 i, chhoa7 i to3-lai5; i chiu7 chhoa7 i jip8 lau7-pe7 e5 chhu3; hu7-jin5-lang5 e5 lau7-pe7 khoaN3-kiN3, chiu7 hoan-geng5 i.  4). I e5 tiuN7-lang5, chiu7-si7 cha-bou2-gin2-na2 e5 lau7-pe7, lau5 i; i chiu7 kap i toa3 saN-jit8; in chiu7 saN-kap lim-chiah8, tiam3 ti7-hia.  5). Kau3 te7-si3 jit8, in thau3-cha2 khi2-lai5, i beh khi2-sin khi3; cha-bou2-gin2-na2 e5 lau7-pe7 ka7 kiaN2-sai3 kong2, ChhiaN2 li2 chiah8 tam7-poh8 piaN2 choe3 tiam2-sim, au7-lai5 chiah thang khi2-sin kiaN5.  6). Nng7-lang5 chiu7 che7--loh8-khi3, saN-kap lim-chiah8; cha-bou2-gin2-na2 e5 lau7-pe7 tui3 hit-lang5 kong2, ChhiaN2 li2 hoaN-hi2 koh tiam3 chit8-mi5, hou7 li2 e5 sim khoai3-lok8.  7). Hit-lang5 khi2-lai5 beh khi2-sin, i e5 tiuN7-lang5 kiong5-kiong5 lau5 i; i chiu7 koh hioh chit8-mi5.  8). Kau3 te7-gou7 jit8, i thau3-cha2 khi2-lai5 beh khi2-sin; cha-bou2-gin2-na2 e5 lau7-pe7 ka7 i kong2, ChhiaN2 li2 koh tiam2-sim, theng3-hau7 kau3 jit8 chhia5-sai; in nng7 lang5 chiu7 saN-kap chiah8.  9). Hit-lang5 kap i e5 soe3-i5 kap lou5-pok8 khi2-lai5 beh khi2 kiaN5; i e5 tiuN7-lang5, chiu7-si7 cha-bou2-gin2-na2 e5 lau7-pe7, ka7 i kong2, KhoaN3 ah, jit8 beh am3, chhiaN2 li2 koh hioh chit8-mi5, jit8 beh loh8 lah; li2 tioh8 hioh chia, hou7 li2 e5 sim khoai3-lok8; bin5-a2-jit8 thau3-cha2 khi2-sin to3--khi3 lin2 tau.  10). Hit-lang5 m7-kheng2 koh hioh chit8-mi5, chiu7 khi2-lai5 khi2-sin, kau3 Ia5-pou3-su e5 tui3-bin7, Ia5-pou3-su chiu7-si7 Ia5-lou7-sat-leng2; nng7-chiah koa3-oaN e5 lu5, i2-kip8 i e5 soe3-i5, kap i khi3;  11). kiaN5 kun7 Ia5-pou3-su e5 si5, jit8 i2-keng beh loh8; lou5-pok8 ka7 chu2-lang5 kong2, Lai5 ah, lan2 m7-tat8-tioh8 oat-jip8 Ia5-pou3-su lang5 chit e5 siaN5, hioh-mi5 ti7-hia.  12). Chu2-lang5 kong2, Lan2 bo5 beh oat-jip8 goa7-pang lang5 e5 siaN5, chiu7-si7 bo5 siok8 I2-sek-liat8 lang5 e5; khah-ho2 lan2 tioh8 ke3-lai5 Ki-pi2-a;  13). koh ka7 lou5-pok8 kong2, Lai5, lan2 tioh8 khi3 chiah e5 sou2-chai7 e5 chit8-e5, lai5 hioh ti7 Ki-pi2-a, a2-si7 Lah8-ma2.  14). In chiu7 chin3-cheng5 khi3; chiong-kun7 Pian7-nga2-bin2 e5 Ki-pi2-a, jit8 i2-keng loh8.  15). In chiu7 oat-jit8-khi3, beh hioh ti7 Ki-pi2-a; chiu7 jip8-khi3 che7 ti7 siaN5-lai7 e5 koe-lou7; in-ui7 bo5 lang5 chiap-lap8 in jip8 chhu3 hioh-mi5.
	16). Jit8-am3 u7 chit8 e5 lau7-lang5 tui3 chhan5--nih choe3-kang to3-lai5.  I pun2 si7 I2-hoat-lian5 soaN-toe7 e5 lang5, kia3-kha ti7 Ki-pi2-a; chong2-si7 hit sou2-chai7 e5 lang5 si7 Pian7-nga2-bin2 lang5.  17). Lau7-lang5 kiah8-bak8 khoaN3-kiN3 lang5-kheh ti7 siaN5-lai7 e5 koe-lou7, chiu7 mng7 i kong2, Li2 tui3 toh-loh8 lai5? beh khi3 toh-loh8?  18). I in3 kong2, Goan2 tui3 Iu5-tai7 Pek-li7-heng5 lai5, beh khi3 I2-hoat-lian5 soaN-toe7 hit-peng5; goa2 pun2 ti7-hia, ke3--khi3 Iu5-tai7 Pek-li7-heng5; taN goa2 khi3 Ia5-ho5-hoa e5 chhu3; ti7-chia bo5 lang5 chiap-lap8 goa2 jip8 i e5 chhu3;  19). chong2-si7 goa2 u7 chhau2 u7 niu5, thang hou7 lu5, ia7 u7 piaN2 u7 chiu2 thang hou7 pun2-sin, kap li2 e5 lu2-pi7, kap te3 li2 e5 lou5-pok8 e5 siau3-lian5 lang5, long2 bo5 khiam3 chit8-hang7.  20). Lau7-lang5 kong2, Goan7 li2 peng5-an; li2 sou2 khiam3-eng7-e5 si7 goa2 tai7; tok8-tok8 li2 m7-thang ti7 koe-lou7--nih ke3-mi5.  21). Tui3 an2-ni chhoa7 in kau3 i e5 chhu3, chhi7 i e5 lu5; in chiu7 soe2-kha lim-chiah8.
	22). In e5 sim tu2 teh khoai3-lok8 e5 si5, siaN5-lai7 hiah e5 hui2-lui7 ui5-lui5 i e5 chhu3, tit8-tit8 phah-mng5, tui3 chhu3-chu2 lau7-lang5 kong2, Li2 chiong hit e5 jip8 li2 e5 chhu3 e5 lang5 toa3--chhut-lai5, goan2 beh kap i kau-hap8.  23). Hit e5 chhu3-chu2 chhut-lai5 in hia, ka7 in kong2, Goa2 e5 hiaN-ti7 ah, m7-thang, boh8-tit choe3 chit e5 phaiN2; chit-lang5 ki3-jian5 jip8 goa2 e5 chhu3, lin2 chiu7 boh8--tit choe3 chit e5 kian3-siau3 e5 su7.  24). Goa2 u7 cha-bou2-kiaN2, iau2 si7 chai7-sek-lu2, koh u7 i e5 soe3-i5; goa2 chhoa7 i chhut-lai5, lin2 thang leng5-jiok8 i, chhut-chai7 lin2 e5 i3-su3 khoan2-thai7 in; tok8-tok8 tui3 chit-lang5 lin2 m7-thang kiaN5 chit e5 kian3-siau3 su7.  25). Chong2-si7 hiah e5 lang5 m7-thiaN i e5 oe7; hit-lang5 chiu7 chiong i e5 soe3-i5 khan chhut-khi3 goa7-bin7 kau in; in chiu7 kap i kau-hap8, thong-mi5 leng5-jiok8 i; kau3 cha2-khi2 thiN beh kng e5 si5, chiah pang3 i khi3.  26). ThiN phu2-kng e5 si5, hu7-jin5-lang5 lai5 kau3 i e5 chu2-lang5 sou2 hioh hit e5 chhu3 mng5-khau2, chiu7 to2 ti7-hia, tit8-kau3 thiN-kng.
	27). ThiN-kng-cha2 i e5 chu2-lang5 khi2-lai5 khui chhu3 e5 mng5, chhut-khi3 beh khi2-sin, khoaN3-kiN3 hit e5 hu7-jin5-lang5, chiu7-si7 i e5 soe3-i5, to2 ti7 chhu3 mng5-khau2, nng7 ki chhiu2 khoa3 ti7 hou7-teng7--nih;  28). chiu7 ka7 hu7-jin5-lang5 kong2, Khi2-lai5, lan2 beh khi2-sin; chong2-si7 i bo5 in3; i chiu7 ka7 i hu5 ti7 lu5 e5 teng2-bin7, khi2-sin khi3 i e5 pun2 sou2-chai7.  29). Kau3 i e5 chhu3, chiu7 eng7 to chiong i e5 soe3-i5 e5 sin-si kap kut koah choe3 chap8-ji7 te3, chhe lang5 theh8-khi3 thong I2-sek-liat8 e5 choan5-keng2.  30). KiN3-na7 khoaN3-kiN3 e5 lang5 long2 kong2, Tui3 I2-sek-liat8 lang5 chhut Ai-kip8 e5 jit8, tit8-kau3 kin-a2-jit8, be7-bat an2-ni kiaN5, ia7 bo5 khoaN3-kiN3; taN lin2 tioh8 siuN7, tioh8 chham-siong5, jian5-au7 chiah kong2.

[20]	Tui3 an2-ni I2-sek-liat8 cheng3-lang5 tui3 Tan3 kau3 Piat8-si7-pa long2 chhut-lai5, kap tiam3 ti7 Ki-liat8 e5 lang5, choan5-hoe7 chu7-chip8 chhin-chhiuN7 chit8-lang5, ti7 Bi2-su-pa, kau3 Ia5-ho5-hoa e5 bin7-cheng5.  2). Peh-siN3 e5 siu2-leng2 kap I2-sek-liat8 cheng3 chi-phai3 long2 ka-ki7 lai5 khia7 ti7 Siong7-te3 peh-siN3 e5 hoe7-tiong, kiah8-to e5 pou7-peng kiong7 si3-chap8-ban7.  3). (Pian7-nga2-bin2 lang5 long2 thiaN-kiN3 I2-sek-liat8 lang5 chiuN7-kau3 Bi2-su-pa.)  I2-sek-liat8 lang5 chiu7 kong2, Chit e5 phaiN2-tai7 e5 cheng5-iu5 tioh8 ka7 goan2 kong2-beng5.  4). Hit e5 Li7-bi7 lang5, chiu7-si7 siu7 hai2-si2 e5 hu7-jin5-lang5 e5 tiong7-hu, in3 kong2, Goa2 kap goa2 e5 soe3-i5 kau3 Pian7-nga2-bin2 e5 Ki-pi2-a hioh-mi5.  5). Ki-pi2-a lang5 khi2-lai5 kong-kek8 goa2, mi5-si5 pau-ui5 goa2 hioh e5 chhu3, siuN7 beh hai7-si2 goa2, koh kiong5-kan goa2 e5 soe3-i5, ti3-kau3 si2;  6). goa2 chiu7 chiong goa2 e5 soe3-i5 koah kui-te3, chhe lang5 theh8 kau3 I2-sek-liat8 tit-tioh8 choe3-giap8 e5 choan5-toe7; in-ui7 in ti7 I2-sek-liat8 tiong kiaN5 im5-loan7 kap kian3-siau3 su7.  7). Lin2 long2-chong2 I2-sek-liat8 lang5 tioh8 taN2-sng3 gi7-lun7.  8). Cheng3 peh-siN3 long2 khi2-lai5 chhin-chhiuN7 chit8-lang5, kong2, Goan2 bo5 chit8-lang5 beh khi3 i e5 pou3-piN5, ia7 bo5 chit8-lang5 beh to3--khi3 i e5 chhu3;  9). goan2 tui3 Ki-pi2-a lang5 beh an2-ni kiaN5; chiau3 sou2 thiu e5 chhiam khi3 kong-kek i;  10). goan2 beh ti7 I2-sek-liat8 cheng3 chi-phai3 tiong, chit8-pah lang5 chhu2 chap8-lang5, chit8-chheng chhu2 chit8-pah, chit8-ban7 chhu2 chit8-chheng, ka7 peh-siN3 un7-niu5, hou7 in kau3 Pian7-nga2-bin2 e5 Ki-pi2-a e5 si5, thang chiau3 in ti7 I2-sek-liat8 tiong sou2 kiaN5 kian3-siau3 e5 su7 lai5 kiaN5 ti7 in.  11). Tui3 an2-ni I2-sek-liat8 cheng3-lang5 chu7-chip8 kong-kek hit e5 siaN5, tai7-ke lian5-hap8 chhin-chhiuN7 chit8-lang5.
	12). I2-sek-liat8 chiah e5 chi-phai3 chhe lang5 pian3-pian3 ka7 Pian7-nga2-bin2 e5 chi-phai3 kong2, Lin2 tiong-kan sou2 kiaN5 e5, sim2-mih8 phaiN2 ah?  13). TaN lin2 tioh8 chiong hiah e5 lang5, chiu7-si7 Ki-pi2-a e5 hui2-lui7, kau-chhut, goan2 thang hou7 in si2, tui3 I2-sek-liat8 tiong tu5-khi3 hit e5 phaiN2.  Chong2-si7 Pian7-nga2-bin2 lang5 m7-kheng2 thiaN in hiaN-ti7 I2-sek-liat8 lang5 e5 oe7.  14). Pian7-nga2-bin2 lang5 tui3 in hiah e5 siaN5 chhut-lai5, chu7-chip8 kau3 Ki-pi2-a, beh kap I2-sek-liat8 lang5 kau-chian3.  15). Hit-si5 Pian7-nga2-bin2 lang5, tui3 tak8 e5 siaN5 tiam2-chhut kiah8-to-e5, kiong7 nng7-ban7 lak8-chheng, leng7-goa7 iau2 u7 Ki-pi2-a lang5 tiam2-chhut chhit-pah cheng-lian7 e5 peng.  16). Ti7 cheng3 peh-siN3 e5 tiong-kan u7 chhit-pah cheng-lian7 e5 peng, koan3-lian7 eng7 to3-chhiu2-e5, tak8-e5 oe7 eng7 soh hiN3 chioh8, chun2-chun2 hun-ho5 bo5 chha.
	17). Pian7-nga2-bin2 lang5 i2-goa7, tiam2-chhut I2-sek-liat8 lang5 kiah8-to-e5, kiong7 si3-chap8 ban7, long2 si7 chian3-su7.  18). I2-sek-liat8 lang5 chiu7 khi2-lai5, kau3 Pek-tek8-li7, mng7 Siong7-te3, kong2, Goan2 tiong-kan chi7-chui7 tioh8 tai7-seng chiuN7 khi3, kap Pian7-nga2-bin2 lang5 kau-chian3 ah? Ia5-ho5-hoa kong2, Iu5-tai7 tioh8 tai7-seng khi3.  19). I2-sek-liat8 thau3-cha2 khi2-lai5, chat-iaN5 kong-kek Ki-pi2-a.  20). I2-sek-liat8 lang5 chiu7 chhut-lai5, beh kap Pian7-nga2-bin2 lang5 kau-chian3; I2-sek-liat8 lang5 pai5-tin7 ti7 Ki-pi2-a beh kong-kek in.  21). Pian7-nga2-bin2 lang5 chiu7 tui3 Ki-pi2-a chhut-lai5, hit-jit8 thai5-si2 I2-sek-liat8 lang5 nng7-ban7 nng7-chheng, to2 ti7 toe7--nih.  22). I2-sek-liat8 lang5 chiu7 ka-ki7 hun3-iong2, iu5-goan5 ti7 thau5-chit8-jit8 pai5-tin7 e5 sou2-chai7 koh pai5-tin7.  23). (I2-sek-liat8 lang5 chiuN7-khi3, ti7 Ia5-ho5-hoa e5 bin7-cheng5 thi5-khau3 kau3 e5-hng; mng7 Ia5-ho5-hoa kong2, Goan2 tioh8 koh chiuN7-khi3 kap goan2 e5 hiaN-ti7 Pian7-nga2-bin2 lang5 kau-chian3 a2 m7-bian2? Ia5-ho5-hoa kong2, Tioh8 chiuN7-khi3 kong-kek i.)  24). Te7-ji7 jit8 I2-sek-liat8 lang5 chiu7 chin3-cheng5 khi3 kong-kek Pian7-nga2-bin2 lang5.  25). Pian7-nga2-bin2 lang5 ia7 ti7 te7-ji7 jit8 tui3 Ki-pi2-a chhut-lai5, kong-kek in; koh thai5-si2 I2-sek-liat8 lang5 chit8-ban7 poeh-chheng lang5, to2 ti7 toe7--nih, long2 si7 kiah8-to-e5.  26). I2-sek-liat8 lang5 kap cheng3 peh-siN3 long2 chiuN7-khi3 kau3 Pek-tek8-li7, ti7-hia che7 ti7 Ia5-ho5-hoa e5 bin7-cheng5 thi5-khau3; hit-jit8 kim3-chiah8 kau3 jit8-am3, koh ti7 Ia5-ho5-hoa e5 bin7-cheng5 hian3 sio-che3 kap peng5-an-che3.  27). Hit-si5 Siong7-te3 e5 iok-kui7 ti7-hia.  A-lun5 e5 sun, I2-li7-a-sat e5 kiaN2, Hui-ni5-hap hit-si5 khia7 ti7 i e5 bin7-cheng5.  28). I2-sek-liat8 lang5 mng7 Ia5-ho5-hoa kong2, goa2 tioh8 chhut-khi3 kap goa2 e5 hiaN-ti7 Pian7-nga2-bin2 lang5 kau-chian3 mah? a2-si7 tioh8 soah ah? Ia5-ho5-hoa kong2, Li2 tioh8 chiuN7-khi3, in-ui7 bin5-a2-jit8 Goa2 beh chiong in kau ti7 li2 e5 chhiu2.
	29). I2-sek-liat8 lang5 chiu7 bai5-hok8 peng ti7 Ki-pi2-a e5 si3-ui5.  30). Te7-saN jit8 I2-sek-liat8 lang5 koh chiuN7-khi3 kong-kek Pian7-nga2-bin2 lang5, pai5-liat8 tui7-ngou2 ti7 Ki-pi2-a, kap cheng5 nng7-pai2 chit8-iuN7.  31). Pian7-nga2-bin2 lang5 chiu7 chhut-khi3 ti2-tek8 peh-siN3, chiu7 siu7 in2-iu2 li7-khui siaN5; in chhin-chhiuN7 cheng5 nng7-pai2 ti7 chhan5--nih khi2-chhiu2 thai5-si2 I2-sek-liat8 lang5 iok-liok8 saN-chap8-e5, ti7 toa7-lou7-teng2; hiah e5 tiau5 lou7, chit8-tiau5 thang3 Pek-tek8-li7 , chit8-tiau5 thang3 Ki-pi2-a.  32). Pian7-nga2-bin2 lang5 kong2, In iu5-goan5 thai5-su ti7 lan2 e5 bin7-cheng5.  I2-sek-liat8 lang5, kong2, Lan2 tioh8 to5-chau2, in2-iu2 in li7-khui siaN5 kau3 toa7-lou7.  33). I2-sek-liat8 cheng3-lang5 long2 tui3 i e5 sou2-chai7 khi2-lai5, pai5-liat8 tui7-ngou2 ti7 Pa-lek8-tha-ma2; I2-sek-liat8 bai5-hok8 e5 peng tui3 in e5 sou2-chai7, chiu7-si7 Ma2-li7-ka-pa, chhiong--chhut-lai5.  34). Thong I2-sek-liat8 u7 chit8-ban7 cheng-lian7 e5 peng, chin3-cheng5 lai5 kong-kek Ki-pi2-a, kau-chian3 e5 se3-bin7 chin beng2-liat8; chong2-si7 Pian7-nga2-bin2 lang5 m7-chai chai-e7 kau3 lah.  35). Ia5-ho5-hoa phah Pian7-nga2-bin2 ti7 I2-sek-liat8 e5 bin7-cheng5; hit-jit8 I2-sek-liat8 lang5 thai5-si2 Pian7-nga2-bin2 nng7-ban7 gou7-chheng chit8-pah lang5, long2 si7 kiah8-to-e5.
	36). Pian7-nga2-bin2 lang5 chiah chai in e5 siu7-phah; in-ui7 I2-sek-liat8 lang5 the3-niu7 Pian7-nga2-bin2 lang5, si7 ui7-tioh8 in oa2-kho3 sou2 siat ti7 Ki-pi2-a e5 hok8-peng.  37). Bai5-hok8 e5 peng kin2-kin2 chhoan3-jip8 Ki-pi2-a; bai5-hok8 e5 peng chin3-cheng5 eng7 to thai5-si2 thong-siaN5 e5 lang5.  38). I2-sek-liat8 lang5 kap hok8-peng u7 tai7-seng iok chit8 e5 ki3-ho7, chiu7-si7 hou7 he2-hun tui3 siaN5-lai7 chheng3--khi2-lai5.  39). I2-sek-liat8 lang5 tng kau-chian3 e5 si5 oat8-tng2-sin; Pian7-nga2-bin2 lang5 khi2-chhiu2 thai5-si2 I2-sek-liat8 lang5, iok-liok8 saN-chap8-e5, chiu7 kong2, In iu5-goan5 chhin-chhiuN7 cheng5-pai2 thai5-su ti7 lan2 e5 bin7-cheng5.  40). Tng he2-iam7 chhin-chhiuN7 ian-thiau7 tui3 siaN5-tiong chheng3--chiuN7-khi3 e5 si5, Pian7-nga2-bin2 lang5 oat8-thau5 khoaN3, khoaN3-kiN3 thong-siaN5 e5 he2-hun tu2-thiN.  41). I2-sek-liat8 lang5 koh oat8-tng2-sin; Pian7-nga2-bin2 lang5 chiu7 chin gong5-ngiah8, in-ui7 khoaN3-kiN3 chai-e7 kau3 lah.  42). Sou2-i2 in ti7 I2-sek-liat8 lang5 e5 bin7-cheng5 oat8-tng2-sin ng3 khong3-ia2 e5 lou7 to5-chau2; chong2-si7 tui-jip in chin oa2, tui3 hiah e5 siaN5 chhut-lai5-e5 in long2 thai5 in ti7 hit tiong-kan.  43). In ui5-khun3 Pian7-nga2-bin2 lang5, tui-jip in, ti7 in hioh-kha e5 sou2-chai7 thun2-tah8 in, kau3 Ki-pi2-a e5 tui3-bin7, ng3 jit8-chhut e5 sou2-chai7.  44). Pian7-nga2-bin2 lang5 si2-e5, u7 chit8-ban7 poeh-chheng; chiah-e5 long2 si7 iong2-su7; ki5-u5 e5 lang5 oat8-tng2-sin chau2-khi3 khong3-ia2, kau3 Lim5-bun5 e5 chioh8-poaN5.  45). I2-sek-liat8 lang5 ti7 toa7-lou7--nih siu-sip8 in gou7-chheng lang5, chhin-chhiuN7 khioh beh8-seh chit8-iuN7; koh tui-jip in kau3 Ki-tun3, thai5-si2 in nng7-chheng lang5.  46). Hit-jit8 Pian7-nga2-bin2 lang5 si2-e5, kiong7 nng7-ban7 gou7-chheng lang5; hiah-e5 long2 si7 kiah8-to e5 iong2-su7.  47). Tok8-tok8 lak8-pah lang5 oat8-tng2-sin chau2--khi3 khong3-ia2, kau3 Lim5-bun5 e5 chioh8-poaN5, chiu7 tiam3 ti7 Lim5-bun5 e5 chioh8-poaN5 si3-geh8-jit8.  48). I2-sek-liat8 lang5 koh oat8-tng2 kong-kek Pian7-nga2-bin2 lang5, eng7 to phah-si2 chiah e5 siaN5-tiong e5 lang5 kap cheng-siN, i2-kip8 it-chhe3 sou2 tu2-tioh8-e5; koh it-chhe3 sou2 kau3 e5 siaN5 long2 eng7 he2 sio.

[21]	I2-sek-liat8 lang5 ti7 Bi2-su-pa bat chiu3-choa7 kong2, Goan2 tiong-kan bo5 chit8-lang5 beh eng7 cha-bou2-kiaN2 ke3 hou7 Pian7-nga2-bin2 lang5.  2). Peh-siN3 lai5 kau3 Pek-tek8-li7, ti7-hia che7 ti7 Siong7-te3 e5 bin7-cheng5, kau3 e5-hng, chhut-siaN toa7 thi5-khau3; kong2,  3). Ia5-ho5-hoa I2-sek-liat8 e5 Siong7-te3 ah, kin-a2-jit8 ti7 I2-sek-liat8 tiong kiam2 chit8 chi-phai3; I2-sek-liat8 tiong siaN2-su7 u7 chit e5 su7 ah?  4). Keh-jit8 thiN-kng-cha2 peh-siN3 khi2-lai5, ti7-hia khi2 chit8 cho7 toaN5, hian3 sio-che3 kap peng5-an-che3.  5). I2-sek-liat8 lang5 kong2, Ti7 I2-sek-liat8 cheng3 chi-phai3 tiong, chi7-chui7 bo5 kap hoe7-chiong3 chiuN7-khi3 Ia5-ho5-hoa hia? In-ui7 in toa7 chiu3-choa7 kong2, KiN3-na7 bo5 chiuN7 Bi2-su-pa kau3 Ia5-ho5-hoa e5 bin7-cheng5 e5, tioh8 hou7 i si2.  6). I2-sek-liat8 lang5 ui7-tioh8 in e5 hiaN-ti7 Pian7-nga2-bin2 lang5 the3-hoe2, kong2, Kin-a2-jit8 I2-sek-liat8 tiong choat8 chit8 chi-phai3 lah.  7). Lan2 i2-keng ki2 Ia5-ho5-hoa lai5 chiu3-choa7, bo5 beh eng7 cha-bou2-kiaN2 ke3 in, taN chiu7 in sou2 chhun e5 lang5, lan2 beh tui3 toh-loh8 hou7 in u7 bou2 ah?  8). Koh kong2, I2-sek-liat8 chiah e5 chi-phai3 tiong, toh-loh8 chit8-e5 bo5 chiuN7 Bi2-su-pa kau3 Ia5-ho5-hoa hia? In chiu7 chha5-chhut Ki-liat8-nga2-pi2 bo5 chit8-lang5 kau3 iaN5-lai7 hoe7-chiong3 hia.  9). In-ui7 tiam2-sng3 peh-siN3 e5 si5, hiah e5 khia7-khi2 ti7 Ki-liat8-nga2-pi2 e5 lang5, bo5 chit8-e5 ti7-hia.  10). Hoe7-chiong3 chiu7 chhe chit8-ban7 nng7-chheng toa7-lat8 e5 iong2-su7, hoan-hu3 in kong2, Lin2 khi3 eng7 to thai5-si2 khia7-khi2 ti7 Ki-liat8-nga2-pi2 e5 lang5, i2-kip8 hu7-jin5-lang5 gin2-na2;  11). lin2 sou2 tioh8-kiaN5-e5 chiu7-si7 an2-ni; tioh8 chiong it-chhe3 e5 ta-pou lang5, kap hiah e5 bat kap ta-pou lang5 tang5-pang5 e5 cha-bou2-lang5 it-chin7 thai5-si2.  12). In ti7 Ki-liat8-nga2-pi2 lang5 e5 tiong-kan tu2-tioh8 si3-pah e5 be7 kap ta-pou-lang5 tang5-pang5 e5 chai7-sek-lu2; chiu7 toa3 kau3 Ka-lam5 toe7 Si7-lo5 e5 kun-iaN5.
	13). Choan5-hoe7 chhe lang5 ka7 Lim5-bun5 chioh8-poaN5 e5 Pian7-nga2-bin2 lang5 kong2, eng7 ho5-peng5 e5 oe7 po3 in.  14). Hit-si5 Pian7-nga2-bin2 lang5 to3-lai5; I2-sek-liat8 lang5 chiu7 chiong sou2 lau5 hou7 i oah8 Ki-liat8-nga2-pi2 e5 cha-bou2-gin2-na2 ke3 hou7 in; iau2-ku2 bo5 kau3-giah8.  15). Peh-siN3 ui7-tioh8 Pian7-nga2-bin2 lang5 chiu7 the3-hoe2; in-ui7 Ia5-ho5-hoa hou7 I2-sek-liat8 chi-phai3 khih chit8-kak.
	16). Hoe7-tiong e5 tiong2-lo2 kong2, Pian7-nga2-bin2 tiong e5 hu7-lu2 i2-keng chau5-biat8; taN chiu7 in sou2 chhun e5 lang5 lan2 beh tui3 toh-loh8 hou7 in u7 bou2 ah?  17). Koh kong2, Pian7-nga2-bin2 to5-chau2 e5 lang5 iu5-goan5 tioh8 u7 giap8 hou7 in, bian2-tit I2-sek-liat8 tiong choat8 chit8 chi-phai3.  18). Chong2-si7 lan2 boe7-oe7 chiong ka-ki7 e5 cha-bou2-gin2-na2 hou7 in choe3 bou2; in-ui7 I2-sek-liat8 lang5 bat chiu3-choa7 kong2, Eng7 cha-bou2-kiaN2 ke3 hou7 Pian7-nga2-bin2 lang5--e5, tioh8 siu7 chiu3-chou2.  19). In koh kong2, Ti7 Li7-pho-na2 e5 lam5--si3, Pek-tek8-li7 e5 pak--si3, chiu7-si7 tui3 Pek-tek8-li7 khi3 Si7-kiam3 toa7-lou7 tang--si3 e5 Si7-lo5, tak8-ni5 u7 Ia5-ho5-hoa e5 choeh-ki5.  20). Chiu7 hoan-hu3 Pian7-nga2-bin2 lang5 kong2, Lin2 tioh8 khi3, bih ti7 phu5-to5-hng5-tiong;  21). na7 khoaN3-kiN3 Si7-lo5 e5 cha-bou2-gin2-na2 chhut-lai5 thiau3-bu2, lin2 tioh8 tui3 phu5-to5-hng5 chhut-lai5, ti7 Si7-lo5 e5 lu2-chu2-tiong tak8-lang5 chhiuN2 chit8-e5 choe3 bou2, to3--khi3 Pian7-nga2-bin2 toe7.  22). In e5 hu7-heng na7 lai5 tui3 goan2 ko3-sou3, goan2 beh tui3 in kong2, ChhiaN2 lin2 toa3-tioh8 goan2, lai5 un-tian2 in; in-ui7 cheng5 kau-chian3 e5 si5, bo5 lau5 cha-bou2-gin2-na2 hou7 in tak8-lang5 choe3-bou2; taN ia7 m7-si7 lin2 hou7 in; na7 si7, lin2 chiu7 u7 choe7.  23). Pian7-nga2-bin2 lang5 chiu7 chiau3 an2-ni kiaN5, chiau3 in e5 lang5-giah8 tui3 thiau3-bu2 e5 cha-bou2-gin2-na2 tiong sou2-liah8-e5 chhoa7 in choe3-bou2, chiu7 to3--khi3 in pun2-toe7; koh khi2 siaN5 lai5 khia7-khi2 hia.  24). Hit-si5 I2-sek-liat8 lang5 li7-khui hia, tak8-lang5 to3--khi3 in e5 chi-phai3, in e5 chong-chok8; tui3 hia chhut-lai5 tak8-lang5 to3-khi3 in pun2-toe7.
	25). Tng hit-si5 I2-sek-liat8-tiong bo5 ong5; tak8-lang5 chiau3 i sou2 khoaN3-choe3 tioh8-e5 lai5 kiaN5.


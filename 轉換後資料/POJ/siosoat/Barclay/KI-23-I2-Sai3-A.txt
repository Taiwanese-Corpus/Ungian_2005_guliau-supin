	I2-Sai3-A (23)
[1]	Tng Ou-se-a, Iok-than2, A-hap-su, Hi-se-ka, choe3 Iu5-tai7 ong5 e5 si5, A-mou5-su e5 kiaN2, I2-sai3-a sou2 tit-tioh8 lun7 Iu5-tai7 kap Ia5-lou7-sat-leng2 e5 bek8-si7.
	2). ThiN ah, tioh8 thiaN, toe7 ah, tioh8 aN3 hi7-khang, in-ui7 Ia5-ho5-hoa u7 kong2, Goa2 bat iuN2-chhi7 kiaN2-ji5, poe5-iong2 in toa7-han3, in keng2-jian5 poe7-gek8 Goa2.  3). Gu5 bat i e5 chu2-lang5, lu5 bat i e5 chu2-lang5 e5 cho5; chong2-si7 I2-sek-liat8 m7-bat, Goa2 e5 peh-siN3 boe7 hiau2 siuN7.  4). Hai7 ah, hoan7-choe7 e5 kok, pe7-choe7 e5 peh-siN3, kiaN5-phaiN2 e5 cheng2-lui7, pai7-hoai7 e5 kiaN2-ji5; in li7-khui Ia5-ho5-hoa, khoaN3-khin I2-sek-liat8 e5 Seng3--e5, kap I chhiN-sou, oat8-to3-tng2 khi3.  5). Lin2 tauh8-tauh8 poe7-gek8, si7 ai3 koh siu7 phah mah? Moa2 thau5-khak i2-keng thang3-thiaN3, moa2-sim soe-jiok8.  6). Tui3 kha-chioh-toe2 kau3 thau5-khak-teng2, bo5 chit8-te3 ho2-bah; long2 si7 siong-chhui3, ou-chhiN-cheng2, kap sin-phah e5 siong; long2 be7 u7 siu-chhui3, be7 u7 pau-bat8, ia7 bo5 eng7 iu5 lun7-tek8.  7). Lin2 e5 toe7 i2-keng pha-hng; lin2 e5 siaN5 siu7 he2 sio-hui2; lin2 e5 chhan5-hng5 ti7 lin2 e5 bin7-cheng5 hou7 goa7-pang lang5 sou2 chhim-thun; i2-keng pha-hng, chhin-chhiuN7 hou7 goa7-pang lang5 sou2 pai7-hoai7-e5.  8). Chi2-u7 lau5 Sek-an siaN5, chhin-chhiuN7 phu5-to5-hng5 e5 chhau2-liau5, koe-a2-chhan5 e5 chhau2-chhu3, siu7 ui5-khun3 e5 siaN5.  9). Na7 m7-si7 ban7-kun e5 Ia5-ho5-hoa ka7 lan2 lau5 tam7-poh8 chhun e5 peh-siN3, lan2 chiu7 i2-keng chhin-chhiuN7 Sou2-to-ma2, chhin-chhiuN7 Go5-mou5-lah8 chit8-iuN7.
	10). Lin2 Sou2-to-ma2 e5 koaN-tiuN2 ah, tioh8 thiaN Ia5-ho5-hoa e5 oe7; lin2 Go5-mou5-lah8 e5 peh-siN3 ah, tioh8 aN3 hi7-khang thiaN lan2 e5 Siong7-te3 e5 ka3-si7.  11). Ia5-ho5-hoa kong2, Lin2 hian3 hiah-choe7 che3-mih8 hou7 Goa2 u7 sim2-mih8 li7-ek? kang mi5-iuN5 e5 sio-che3 kap pui5 e5 cheng-siN e5 iu5, Goa2 i2-keng pa2-ia3 lah; gu5-kang2 e5 huih, iuN5-a2 e5 huih, soaN-iuN5-kang2 e5 huih, Goa2 long2 bo5 hoaN-hi2.  12). Lin2 lai5 tiau5-kiN3 Goa2, chi7-chui7 tui3 lin2 tho2 chit-e5, lai5 thun2-tah8 Goa2 e5 iN7 ah?  13). Boh8-tit koh hian3 khang-khang e5 le2-mih8; hiuN-liau7 si7 Goa2 sou2 iam3-ouN3--e5; geh8 e5 chhoe-it, an-hioh-jit8, tiau3-chip8 e5 chu7-hoe7, si7 kiaN5-phaiN2; siu2 giam5-siok-hoe7 Goa2 lun2-boe7-tiau5.  14). Lin2 tak8-geh8 e5 chhoe-it kap choeh-ki5, Goa2 e5 sim oan3-hun7, khoaN3 i choe3 tang7-taN3, hou7 Goa2 taN-boe7-khi2.  15). Lin2 kiah8-khi2 chhiu2, Goa2 beh ng bak8-chiu m7-khoaN3 lin2; lin2 choe7-choe7 ki5-to2, Goa2 ia7 m7-thiaN; lin2 e5 chhiu2 moa2-moa2 thai5 lang5 e5 huih.  16). Lin2 tioh8 soe2 lai5 ka-ki7 chheng-khi3; tui3 Goa2 e5 bak8-chiu-cheng5 tu5--khi3 lin2 sou2 kiaN5 e5 phaiN2; soah lin2 e5 choe3-phaiN2;  17). hak8-sip8 kiaN5-ho2, chhe7 kong-peng5, chin2-kiu3 siu7 ap-che3-e5, ka7 bo5-pe7 e5 kiaN2 sin-oan, ui7 chiu2-koaN2-lang5 pian7-hou7.
	18). Ia5-ho5-hoa kong2, Lin2 lai5, lan2 saN-kap pian7-lun7; lin2 e5 choe7 sui-jian5 chhin-chhiuN7 chu-ang5, beh pian3-peh8 chhin-chhiuN7 seh; sui-jian5 ang5 chhin-chhiuN7 ian-chi, beh peh8 chhin-chhiuN7 iuN5-mng5.  19). Lin2 na7 kam-sim thiaN-than3, beh tit-tioh8 chiah8 toe7-chiuN7 e5 ho2-mih8.  20). Na7 m7 thiaN-than3, hoan2-tng2 poe7-gek8, beh siu7 to-kiam3 thun-biat8; in-ui7 Ia5-ho5-hoa chhin-chhui3 kong2 i.
	21). Hai7 ah, tiong-sin3 e5 siaN5 piN3-choe3 chhiong-ki; chiong5-cheng5 chhiong-moa2 kong-peng5, kong-gi7 tiam3 hit lai7-bin7; hian7-kim si7 hiong-siu2 khia7-khi2.  22). Li2 e5 gun5 piN3-choe3 che-tai2; li2 e5 chiu2 thau3-chui2.  23). Li2 e5 koaN-tiuN2 hoan7-hoat, kap chhat8 tau3-phoaN7; tak8-e5 ai3 siu7 pou3-lou7, siau3-siuN7 sia7-le2; in bo5 ui7-tioh8 bo5-pe7 e5 kiaN2 sin-oan, chiu2-koaN2 lang5 e5 an3-kiaN7 boe7 tit-tioh8 kau3 i e5 bin7-cheng5.
	24). In-ui7 an2-ni, Chu2, ban7-kun e5 Ia5-ho5-hoa, I2-sek-liat8 e5 eng-hiong5--e5 kong2, Houh, Goa2 beh tu5 Goa2 e5 kiu5-siu5, hou7 ka-ki7 khah-oe7 an-tit; beh tui3 Goa2 e5 tui3-tek8 lai5 po3-siu5.  25). Goa2 beh koh he7-chhiu2 ti7 li2 e5 sin-chiuN7, it-chin7 thoan3-lian7 li2 e5 che-tai2, tu5-chheng li2 e5 chap8-chit.  26). Goa2 beh koh siat-lip8 li2 e5 sim2-phoaN3-koaN chhin-chhiuN7 khi2-thau5, siat-lip8 li2 e5 bou5-su7 chhin-chhiuN7 cha2-jit8; jian5-au7 li2 beh chheng-choe3 kong-gi7 e5 siaN5, tiong-sin3 e5 siaN5.  27). Sek-an beh in-ui7 kong-peng5 tit-tioh8 kiu3-siok8; in to3-tng2-lai5 e5 lang5 beh in-ui7 kong-gi7 tit-tioh8 kiu3-siok8.  28). Poe7-gek8--e5 kap hoan7-choe7--e5 beh choe3 chit8-e7 pai7-hoai7; pang3-sak Ia5-ho5-hoa--e5, tek-khak siau-biat8.  29). Hiah e5 lang5 beh in-ui7 lin2 sou2 hoaN-hi2 e5 siong7-chhiu7 lai5 lau3-khui3; lin2 beh in-ui7 sou2 keng2 e5 hng5 lai5 kian3-siau3.  30). In-ui7 lin2 beh chhin-chhiuN7 hioh8 ta--khi3 e5 siong7-chhiu7; beh chhin-chhiuN7 bo5 chui2 e5 hng5.  31). U7 koan5-se3-e5 beh chhin-chhiuN7 moa5-sut, i e5 sou2-choe3 chhin-chhiuN7 he2-chhiN; long2 choe3 chit8-e7 toh8, bo5 lang5 phah-hoa.

[2]	A-mou5-su e5 kiaN2 I2-sai3-a sou2 tit-tioh8 lun7 Iu5-tai7 kap Ia5-lou7-sat-leng2 e5 bek8-si7.
	2). Kau3 hiah e5 jit8 e5 liau2-au7, Ia5-ho5-hoa tian7 e5 soaN beh kian3-lip8 ti7 chiah e5 soaN e5 teng2-bin7, poaN5-ke3 long2-chong2 e5 soaN-nia2; ban7-kok long2 beh lai5 kui i.  3). U7 choe7-choe7 kok e5 peh-siN3 beh khi3, kong2, Lai5 ah, lan2 chiuN7 Ia5-ho5-hoa e5 soaN, kau3 Nga2-kok e5 Siong7-te3 e5 tian7; I beh eng7 I e5 to7-lou7 ka3-si7 lan2, lan2 iah8 beh kiaN5 I e5 lou7; in-ui7 lut8-hoat beh tui3 Sek-an chhut, Ia5-ho5-hoa e5 oe7 beh tui3 Ia5-lou7-sat-leng2 thoan5-pou3.  4). I beh ti7 liat8-kok-tiong lai5 sim2-phoaN3, ui7-tioh8 choe7-choe7 peh-siN3 lai5 kai2-koat; in beh chiong in e5 to phah-choe3 loe5-thau5, chiong in e5 chhiuN phah-choe3 liam5-a2; chit-kok bo5 kiah8-to kong-kek hit-kok, in iah8 bo5 koh hak8-sip8 kau-chian3.
	5). Nga2-kok e5 ke ah, tioh8 lai5, lan2 tioh8 ti7 Ia5-ho5-hoa e5 kng-beng5-tiong lai5 kiaN5.  6). Ia5-ho5-hoa, Li2 u7 pang3-sak Li2 e5 peh-siN3, Nga2-kok e5 ke, in-ui7 in chhiong-moa2 tang-hng e5 hong-siok8, kiaN5 sia5-sut8 e5, chhin-chhiuN7 Hui-li7-su7 lang5; ia7 kap goa7-pang lang5 kiat-iok.  7). I e5 toe7 u7 kim-gun5 moa2-moa2, i e5 chai5-po2 boe7-sng3--tit; i e5 toe7 u7 be2 moa2-moa2, i e5 chhia ia7 boe7-sng3--tit.  8). I e5 toe7 u7 ngou2-siong7 moa2-moa2, in kui7-pai3 ka-ki7 chhiu2 sou2-cho7--e5, chiu7-si7 ka-ki7 e5 chng2-thau5-a2 sou2-choe3-e5.  9). Pi-chian7--e5 khut-loh8, chun-kui3--e5 kang3-ke7; Li2 boh8-tit sia3-bian2 i.  10). Li2 tioh8 jip8 chioh8-tong7, bih ti7 thou5--nih, siam2-pi7 Ia5-ho5-hoa e5 hian2-hek kap I ui-giam5 e5 eng5-kng.  11). Kau3 hit-jit8, bak8-thau5 koaiN5 e5 lang5 beh kang3 choe3 ke7, kiau-ngou7 e5 lang5 beh siu7 khut-loh8, tok8-tok8 Ia5-ho5-hoa chi3-chun bu5-tui3.
	12). In-ui7 ban7-kun e5 Ia5-ho5-hoa u7 chit8-jit8 beh kong-kek it-chhe3 kiau-ngou7 chu7-ko--e5, kap it-chhe3 seng-koaiN5--e5, long2 kang3 choe3-ke7;  13). koh kong-kek Li7-pa-lun3 it-chhe3 koaiN5-toa7 e5 pek-hiuN-chhiu7, kap Pa-san it-chhe3 e5 siong7-chhiu7;  14). koh kong-kek it-chhe3 e5 koaiN5-soaN, kap it-chhe3 toa7 e5 soaN-nia2.  15). Koh kong-kek it-chhe3 e5 koaiN5-tai5, kap it-chhe3 kian-kou3 e5 siaN5-chhiuN5;  16). koh kong-kek Tha-si it-chhe3 e5 chun5-chiah, kap it-chhe3 thang i3-ai3 sui2 e5 mih8.  17). Kiau-ngou7 e5 lang5 beh siu7 khut-loh8, chu7-ko e5 lang5 beh kang3 choe3-ke7; ti7 hit-jit8 tok8-tok8 Ia5-ho5-hoa chi3-chun bu5-tui3.  18). Ngou2-siong7 beh choe3 chit8-e7 bo5--khi3.  19). Ia5-ho5-hoa khi2--lai5, hou7 toe7 toa7 tin2-tang7 e5 si5, lang5 chiu7 jip8 chioh8-tong7, jip8 thou5-khang, siam2-pi7 Ia5-ho5-hoa e5 hian2-hek, kap I ui-giam5 e5 eng5-kng.  20). Kau3 hit-jit8 lang5 beh chiong sou2-cho7 lai5 pai3 gun5 e5 ngou2-siong7, kim e5 ngou2-siong7, hiat hou7 chhan5-chhu2 kap bit8-po5.  21). Kau3 Ia5-ho5-hoa khi2-lai5, hou7 toe7 toa7 tin2-tang7 e5 si5, lang5 beh jip8 chioh8-poaN5-phang7 kap soaN-tong7, siam2-pi7 Ia5-ho5-hoa e5 hian2-hek, kap I ui-giam5 e5 eng5-kng.  22). Lin2 boh8-tit oa2-kho3 se3-kan lang5, put-ko3 u7 chit8-tiau5 khui3 ti7 phiN7-khang; thang sng3-choe3 sim2-mih8 ah?

[3]	KhoaN3 ah, in-ui7 Chu2, ban7-kun e5 Ia5-ho5-hoa, tui3 Ia5-lou7-sat-leng2 kap Iu5-tai7 tu5--khi3 in sou2 oa2-kho3 e5, sou2 i-oa2 e5, chiu7-si7 sou2 oa2-kho3 e5 bi2-niu5, sou2 oa2-kho3 e5 chui2;  2). tu5--khi3 iong2-su7, kap chian3-su7, sim2-phoaN3-koaN kap sian-ti, chiam-pok--e5 kap tiuN2-lo2;  3). ngou2-sip8-hu-tiong2 kap chun-kui3 e5 lang5, bou5-su7 kap khiau2 e5 sai-hu7, i2-kip8 gau5 kiaN5 hoat-sut8 e5.  4). Goa2 beh hou7 gin2-na2 choe3 in e5 leng2-siu3, hou7 eN-a2 koan2-hat in.  5). Peh-siN3 beh tai7-ke saN ap-che3, tak8-lang5 siu7 chhu3-piN e5 ap-che3; siau3-lian5 lang5 beh bu2-ban7 lau7-lang5, pi-chian7 e5 lang5 beh bu2-ban7 chun-kui3 e5 lang5.  6). Lang5 beh ti7 i e5 lau7-pe7 e5 ke, khiu2 i e5 hiaN-ti7, kong2, Li2 u7 i-hok8, tioh8 choe3 goan2 e5 koaN-tiuN2; chit-e5 to2-hoai7 e5 keng2-hong2, thang kui li2 e5 chhiu2 liau7-li2.  7). Hit-si5 i beh toa7-siaN kong2, Goa2 bo5 beh choe3 i-ti7 lin2 e5; in-ui7 goa2 e5 ke bo5 bi2-niu5, ia7 bo5 i-hok8; lin2 m7-thang siat-lip8 goa2 choe3 peh-siN3 e5 koaN-tiuN2.  8). Ia5-lou7-sat-leng2 soe-pai7, Iu5-tai7 to2-hoai7; in-ui7 in e5 chhui3-chih8 i2-kip8 kiaN5-choe3 kap Ia5-ho5-hoa hoan2-tui3, jia2--tioh8 I eng5-kng e5 bak8-chiu.  9). In e5 bin7-sek kan-cheng3 ka-ki7 e5 bo5 cheng3-tit8; in kong2-khi2 ka-ki7 e5 choe7-ok, peng7-bo5 un2-moa5, chhin-chhiuN7 Sou2-to-ma2 chit8-iuN7.  In u7 chai-e7 ah, in-ui7 in ka-ki7 chhu2 chai-hai7.  10). Lun7 gi7-lang5 lin2 tioh8 kong2, I u7 hok-khi3, in-ui7 beh chiah8 ka-ki7 kiaN5-choe3 sou2 kiat e5 ke2-chi2.  11). PhaiN2-lang5 u7 chai-e7 ah, i beh tu2-tioh8 chai-lan7; in-ui7 beh chiau3 i sou2-kiaN5-e5 siu7 po3-eng3.  12). Lun7-kau3 Goa2 e5 peh-siN3, gin2-na2 ap-che3 in, hu7-jin5-lang5 koan2-hat in.  Goa2 e5 peh-siN3 ah, in2-chhoa7 li2--e5 hou7 li2 kiaN5 chha-chhok, koh hui2-hoai7 li2 sou2-kiaN5 e5 to7-lou7.  13). Ia5-ho5-hoa khi2-lai5 cheng-pian7, khia7-teh sim2-phoaN3 hiah e5 peh-siN3.  14). Ia5-ho5-hoa beh sim2-mng7 I peh-siN3-tiong e5 tiuN2-lo2, kap in e5 leng2-siu3, kong2, chiah8-liau2 phu5-to5-hng5 e5 ke2-chi2-e5 chiu7-si7 lin2; tui3 song3-hiong lang5 sou2-chhiuN2-e5 long2 ti7 lin2 e5 ke.  15). Lin2 siaN2-su7 ap-che3 Goa2 e5 peh-siN3, sau3 song3-hiong lang5 e5 bin7-phe5? che si7 Chu2, ban7-kun e5 Ia5-ho5-hoa, kong2 e5.
	16). Ia5-ho5-hoa koh kong2, In-ui7 Sek-an hiah e5 cha-bou2-kiaN2 kiau-ngou7, kiaN5-lou7 am7-kun2 chhun tng5-tng5, khoaN3 lang5 sai2 bak8-be2, liam-kha kiaN5, kha-khoan5 khin-khiang hau2;  17). sou2-i2 Chu2 beh hou7 Sek-an hiah e5 cha-bou2-kiaN2 chhau3-thau5 kian-phi2; Ia5-ho5-hoa koh hou7 in chhiah-sin lou7-the2.  18). Kau3 hit-jit8, Chu2 beh tu5--khi3 in sui2 e5 kha-khoan5, thau5-mng5 bang7, geh8-chiam;  19). hi7-khoan5, chhiu2-soh8, ta3-bin7 e5 phe3;  20). hoe-bo7, kha-lian7, hoe-toa3, hiuN-ah8, hu5-te7;  21). chhiu2-chi2, phiN7-khoan5;  22). le2-hok8, goa7-tho3, phi-kian, ho5-pau;  23). chhiu2-kiaN3, iu3-toe7 saN, pau-thau5 e5 kun, jia seng-khu e5 phe3.  24). Beh u7 chhau3-khi3 lai5 thoe3 phang-bi7; soh-a2 lai5 thoe3 io-toa3; thau5-khak kng-kho7-kho7 lai5 thoe3 sui2 e5 thau5-mng5; moa5-pou3 ha5-io lai5 thoe3 sui2 e5 i-hok8; eng7 he2 e5 ku3-siong lai5 thoe3 i sui2 e5 bin7-mau7.  25). Li2 e5 ta-pou-teng beh to2 ti7 to-e7; li2 e5 iong2-su7 beh si2 ti7 chian3-tin7.  26). I e5 siaN5-mng5 beh pi-siong ai-kio3; i beh leng2-cheng7 che7 ti7 thou5-kha.

[4]	Ti7 hit-jit8 chhit e5 hu7-jin5-lang5 beh khiN5 chit8 e5 ta-pou-lang5, kong2, Goan2 chiah8 ka-ki7 e5 bi2-niu5, chheng7 ka-ki7 e5 i-chiuN5; tok8-tok8 kiu5 li2 chun2 goan2 kui ti7 li2 e5 mia5, lai5 tu5--khi3 goan2 e5 kian3-siau3.
	2). Kau3 hit-jit8 Ia5-ho5-hoa sou2 hoat-siN e5 iN2 beh sui2 koh eng5-kng; thou2-toe7 e5 chhut-san2 beh choe3 I2-sek-liat8 to5-thoat e5 lang5 e5 eng5-kng the2-bian7.  3). Hoan7-na7 lau5 ti7 Sek-an, chun5 ti7 Ia5-lou7-sat-leng2, ki3-chai3 ti7 Ia5-lou7-sat-leng2 eng-kai tit-tioh8 oah8 e5 lang5 long2 beh chheng-choe3 seng3;  4). chiu7-si7 ti7 Chu2 eng7 sim2-phoaN3 e5 sin5, sio-hui2 e5 sin5, soe2-tu5 Sek-an cha-bou2-kiaN2 e5 u3-oe3, chheng-khi3 Ia5-lou7-sat-leng2 tiong thai5-lang5 lau5-huih e5 si5.  5). Ia5-ho5-hoa beh ti7 Sek-an soaN pian3-toe7 kap i hiah e5 hoe7 e5 teng2-bin7, jit8--si5 khi2 hun5 kap ian, mi5--si5 u7 he2-iam7 e5 kng; in-ui7 ti7 long2-chong2 eng5-kng e5 teng2-bin7, tek-khak u7 jia-kham3.  6). Beh u7 teng5-a2, jit8--si5 thang choe3 im3-ng2 lai5 siam2-pi7 joah8, ia7 thang choe3 to5-siam2 bih sin e5 sou2-chai7, siam2-pi7 kong5-hong toa7-hou7.

[5]	Goa2 beh ui7-tioh8 goa2 sou2 chhin-thiaN3--e5 chhiuN3-koa, si7 goa2 sou2-thiaN3--e5 e5 koa, lun7 i e5 phu5-to5-hng5.  Goa2 sou2 chhin-thiaN3-e5 u7 phu5-to5-hng5; ti7 chin pui5 e5 soaN-thau5.  2). I khai-khun2 hit e5 hng5, tu5-khi3 chioh8-thau5, chai siong7-teng2 e5 phu5-to5-chhiu7, ti7 hng5-lai7 khi2 chit8 cho7 lau5, koh kut8 chiu2-khut ti7-hia, ng3-bang7 kiat ho2 e5 phu5-to5, bo5 phah-sng3 kiat ia2 phu5-to5.  3). Lin2 khia7-khi2 Ia5-lou7-sat-leng2--e5, kap Iu5-tai7 lang5 ah, taN chhiaN2 lin2 ti7 goa2 kap goa2 e5 phu5-to5-hng5 tiong, phoaN3-toan3 tioh8 m7-tioh8.  4). Goa2 ui7 Goa2 e5 phu5-to5-hng5 sou2-choe3-e5 i2-goa7, iau2 u7 sim2-mih8 thang choe3 ah? Goa2 ng3-bang7 kiat ho2 e5 phu5-to5, chaiN2-iuN7 hoan2-tng2 kiat ia2 phu5-to5 ah?  5). TaN Goa2 ka7 lin2 kong2 Goa2 beh tui3 Goa2 e5 phu5-to5-hng5 chaiN2-iuN7 kiaN5; Goa2 beh thiah--khi3 li5-pa, hou7 i siu7 thun-biat8; thiah-hui2 ui5-chhiuN5, hou7 i siu7 thun2-tah8.  6). Goa2 beh hou7 i hong-hoe3, bo5 koh siu-cheng2, bo5 koh thu5-thoaN2; hoan2-tng2 hoat chhi3-a2 kap chit8-le5; Goa2 ia7 beh beng7-leng7 hun5 bo5 loh8-hou7 ti7 i e5 teng2-bin7.  7). In-ui7 ban7-kun e5 Ia5-ho5-hoa e5 phu5-to5-hng5 chiu7-si7 I2-sek-liat8-ke; I sou2 hoaN-hi2 e5 chhiu7 chiu7-si7 Iu5-tai7 lang5; I sou2 ng3-bang7--e5 si7 kong-peng5, hoan2-tng2 u7 po7-giok8; sou2 ng3-bang7--e5 si7 kong-gi7, hoan2-tng2 u7 kio3 oan-ong2.
	8). U7 chai-e7 ah, hiah-e5 eng7 chhu3 chiap chhu3, eng7 chhan5 chiap chhan5, ti3-kau3 bo5 lau5 khang3-toe7--e5; chhun lin2 ka-ki7 khia7 hit e5 keng2-lai7.  9). Goa2 chhin-hi7 thiaN-kiN3 ban7-kun e5 Ia5-ho5-hoa kong2, Tek-khak u7 choe7-choe7 toa7 koh sui2 e5 chhu3-theh8 chiaN5-choe3 pha-hng, bo5 lang5 khia7-khi2.  10). SaN-chap8 bou2 e5 phu5-to5-hng5 chi2-u7 chhut chit8 pa-tek8 e5 chiu2; chit8 ho7-mui5-jiN2 e5 cheng2-chi2 chi2-u7 siu-seng5 chit8 i-hoat e5 bi2-niu5.
	11). Chai-e7 ah, hiah-e5 thau3-cha2 khi2-lai5, hong3-chhiong3 lim kau7-chiu2, tit8-tit8 kau3 mi5 chhim, sim7-chi3 kau3 in-ui7 chiu2 hoat-kong5.  12). In ti7 ian5-toh toaN5-khim5 toaN5-sek, phah-kou2, pun5-tat8-a2, lim-chiu2, bo5 siuN7--tioh8 Ia5-ho5-hoa e5 sou2-kiaN5, iah8 bo5 liu5-sim I e5 chhiu2 sou2-choe3-e5.  13). Sou2-i2 Goa2 e5 peh-siN3 in-ui7 bu5-ti siu7 lang5 liah8-khi3; in chun-kui3 e5 lang5 chin iau-go7, kui-tin7 e5 peh-siN3 kek8-ki5 chhui3-ta.  14). In-ui7 im-kan khoah-toa7 i e5 sou2 ai3, khui i bo5 han7-liong7 e5 chhui3; in e5 eng5-kng, in e5 cheng3-lang5, in e5 chhia-hoa5, kap in tiong-kan khoai3-lok8 e5 lang5, long2 loh8 ti7 hit lai7-bin7.  15). Pi-chian7--e5 khut-loh8, chun-kui3--e5 kang3-ke7, bak8-thau5 koaiN5 e5 lang5 ia7 kang3-ke7;  16). chi2 u7 ban7-kun e5 Ia5-ho5-hoa tui3 sim2-phoaN3 lai5 chun-choe3 koaiN5, seng3 e5 Siong7-te3 tui3 kong-gi7 hian2-beng5 choe3-seng3.  17). Hit-si5 iuN5-a2 beh lai5 chiah8-chhau2 chhin-chhiuN7 ti7 ka-ki7 e5 chhau2-tiuN5; pu3-lang5 pha-hng e5 sou2-chai7, chhut-goa7 lang5 beh chiah8 i.
	18). U7 chai-e7 ah, eng7 hu-ke2 choe3 soh lai5 in2 choe7-ok, koh chhin-chhiuN7 eng7 thoa-chhia e5 soh lai5 khiu2 choe7-koa3.  19). In kong2, Goan7 I kin2-kin2 kiaN5, khoai3-khoai3 chiaN5 I e5 sou2-choe3, hou7 goan2 khoaN3-kiN3; goan7 I2-sek-liat8 e5 Seng3--e5 sou2 ke3-ek8--e5 pek-oa2 lai5, hou7 goan2 chai.
	20). U7 chai-e7 ah, hiah-e5 chheng phaiN2 choe3 ho2, chheng ho2 choe3 phaiN2, eng7 am3 choe3 kng, eng7 kng choe3 am3, eng7 khou2 choe3 tiN, eng7 tiN choe3 khou2 e5.
	21). U7 chai-e7 ah, hiah-e5 ka-ki7 khoaN3-choe3 u7 ti3-hui7, ka-ki7 khoaN3-choe3 thong-tat8--e5.
	22). U7 chai-e7 ah, hiah-e5 iong2-kam2 ti7 lim-chiu2, eng7 leng5-lek8 tiau-ho5 kau7-chiu2--e5.  23). In in-ui7 siu7 pou3-lou7 chiu7 chheng phaiN2-lang5 choe3 gi7, chiong gi7-lang5 e5 gi7 ka7 i chhiuN2--khi3.
	24). Sou2-i2 chhin-chhiuN7 he2-chih8 sio tiu7-ko2, ta-chhau2 loh8 ti7 he2-iam7-tiong, chhin-chhiuN7 an2-ni in e5 kun beh chhin-chhiuN7 hiu2-noa7 e5 mih8, in e5 hoe beh chhin-chhiuN7 tin5-ai pe--khi2-lai5; in-ui7 in khi3-sak ban7-kun e5 Ia5-ho5-hoa e5 ka3-si7, khoaN3-khin I2-sek-liat8 e5 Seng3--e5 e5 oe7.  25). Sou2-i2 Ia5-ho5-hoa e5 siu7-khi3 tui3 I e5 peh-siN3 hoat-choh, I e5 chhiu2 chhun-chhut kong-kek lai5 phah in; chiah e5 soaN-nia2 chiu7 io5-choah, in e5 sin-si ti7 koe-chhi7 chhin-chhiuN7 pun3-thou5.  Sui-jian5 an2-ni I e5 siu7-khi3 iau2-be7 siau, I e5 chhiu2 iau2 chhun--teh.
	26). I beh chhut ki5-ho7, chio hng7-hng7 e5 peh-siN3, chhut khau2-ho7 kio3 in tui3 toe7-kek8 lai5; khoaN3 ah, in beh kin2-kin2 chau2--lai5.  27). Ki5-tiong bo5 u7 ia3-sian7--e5, bo5 u7 poah8-to2--e5, bo5 u7 tuh-bin5--e5, bo5 u7 khun3--e5, io-toa3 ia7 bo5 pang3-sang, oe5-toa3 ia7 bo5 phah-tng7.  28). In e5 chiN3 chin-lai7, keng ia7 piN-an5; be2-toe5 chhin-chhiuN7 teng7 e5 chioh8, chhia-lun5 chhin-chhiuN7 kng2-le5-hong.  29). In beh hau2 chhin-chhiuN7 bu2 e5 sai, iah8 chhin-chhiuN7 soe3-chiah sai teh hau2; in beh hm7-hm7-hau2, lai5 lak8 in sou2 ka7 e5 mih8, thoa-kau3 un2-tang3 e5 sou2-chai7, bo5 lang5 oe7 kiu3 to3-tng2.  30). Hit-jit8 in beh tui3 in hm7-hm7-hau2, chhin-chhiuN7 hai2 hoa7-hoa7-hau2; lang5 na7 khoaN3 loh8 toe7, chiu7 khoaN3-kiN3 u7 ou-am3 kan-khou2, kng-beng5 ti7 hun5-lai7 piN3-choe3 ou-am3.

[6]	Tng OU-se-a ong5 si2 hit-ni5, goa2 khoaN3-kiN3 Chu2 che7 ti7 koaiN5-koaiN5 e5 po2-cho7, I e5 i-hok8 sui5-loh8 moa2-tian7.  2). Ti7 I e5 teng2-bin7 u7 se-lah8-peng kun-sui5 teh khia7; kok u7 lak8 e5 sit8, eng7 nng7 e5 sit8 jia-bin7, nng7 e5 sit8 jia-kha, nng7 e5 sit8 teh-pe.  3). Chit-e5 chhiuN3, hit-e5 ho7, kong2, Seng3--chai3, seng3--chai3, seng3--chai3, ban7-kun e5 Ia5-ho5-hoa; I e5 eng5-kng chhiong-moa2 choan5-toe7.  4). Mng5-kheng in-ui7 chhiuN3-ho7 e5 siaN lai5 tin2-tang7; tian7 chiu7 u7 ian-hun5 moa2-moa2.  5). Hit-si5 goa2 kong2, Goa2 u7 chai-e7 ah, goa2 biat8-bo5 lah; in-ui7 goa2 si7 chhui3-tun5 bo5 chheng-khi3 e5 lang5, koh tiam3 ti7 chhui3-tun5 bo5 chheng-khi3 e5 peh-siN3 tiong; in-ui7 goa2 bak8-chiu u7 khoaN3-kiN3 Ong5, ban7-kun e5 Ia5-ho5-hoa.  6). U7 chit8 e5 se-lah8-peng pe--lai5 oa2 goa2, i e5 chhiu2 theh8 jiat8-jiat8 e5 thoaN3, si7 eng7 he2-khiN5 tui3 toaN5-teng2 theh8--lai5-e5.  7). Chiong thoaN3 he7 ti7 goa2 e5 chhui3, kong2, KhoaN3 ah, chit-e5 he7 ti7 li2 e5 chhui3-tun5, li2 e5 choe7-koa3 chiu7 tu5--khi3, li2 e5 choe7-ok chiu7 sia3-bian2.  8). Goa2 koh thiaN-kiN3 Chu2 e5 siaN kong2, Goa2 thang chhe chi7-chui7 ah? chi7-chui7 beh ui7 Goan2 khi3? Goa2 chiu7 kong2, Goa2 ti7-chia, thang chhe goa2.  9). I kong2, Li2 khi3 ka7 chit e5 peh-siN3 kong2, Lin2 thiaN si7 beh thiaN, chong2-si7 boe7 beng5-pek8; khoaN3 si7 beh khoaN3, chong2-si7 boe7 hiau2--tit.  10). Hou7 chit e5 peh-siN3 sim tun7, hi7-khang tang7, bak8-chiu khoeh-bat8; bian2-tit in eng7 bak8-chiu khoaN3-kiN3, eng7 hi7-khang thiaN-kiN3, sim hiau2-ngou7, oat8-to3-tng2 lai5 tit-tioh8 i-ho2.  11). Goa2 chiu7 kong2, Chu2 ah, che beh joa7-ku2 ah? I kong2, Kau3 chiah e5 siaN5 pha-hng, bo5 lang5 khia7-khi2, chhu3-lai7 bo5 lang5, thou2-toe7 kek8-ki5 pha-hng;  12). koh kau3 Ia5-ho5-hoa chhian-soa2 hiah e5 lang5 kau3 hng7-hng7, chit e5 toe7 choe7-choe7 pang3-he7 teh.  13). Ti7 hit tiong-kan na7 iau2 chhun chap8-hun7 e5 chit8-hun7, iah8 beh siu7 thun-biat8, chhin-chhiuN7 lek-chhiu7 siong7-chhiu7, sui-jian5 chho3--khi2-lai5, chong2-si7 chhiu7-thau5 iau2 lau5-teh; an2-ni u7 chit e5 seng3 e5 hou7-e3, chiu7-si7 hit e5 chhiu7-thau5.

[7]	OU-se-a e5 sun, Iok-than2 e5 kiaN2, Iu5-tai7 ong5 A-hap-su che7-ui7 e5 si5, A-lan5 ong5 Li7-sin3, kap I2-sek-liat8 ong5 Li7-ma2-li7 e5 kiaN2 Pi2-ka, chiuN7-lai5 kong-kek Ia5-lou7-sat-leng2, chong2-si7 kong boe7-phoa3.  2). U7 lang5 ka7 Tai7-pit8 e5 ke kong2, A-lan5 kap I2-hoat-lian5 i2-keng hoe7-beng5; ong5 e5 sim kap peh-siN3 e5 sim long2 io5-tang7, chhin-chhiuN7 chhiu7-na5-lai7 e5 chhiu7 hou7 hong chhe tin2-tang7 chit8-iuN7.
	3). Ia5-ho5-hoa tui3 I2-sai3-a kong2, TaN li2 kap li2 e5 kiaN2 Si-a-nga2-sut8 chhut-khi3 kau3 teng2 e5 ti5 e5 chui2-kau-khau2, ti7 phio3-pou3 sai-hu7 e5 chhan5 e5 toa7-lou7, ngia5-chih A-hap-su;  4). tui3 i kong2, Li2 tioh8 kin2-sin7 an-cheng7; boh8-tit in-ui7 chi2 nng7-ki chhut-ian e5 he2-pe2-thau5, chiu7-si7 A-lan5 e5 Li7-sin3 kap Li7-ma2-li7 e5 kiaN2, liat8 e5 siu7-khi3 lai5 kiaN-hiaN5 sit-taN2.  5). In-ui7 A-lan5 kap I2-hoat-lian5 kap Li7-ma2-li7 e5 kiaN2 siat phaiN2 e5 ke3-bou5 hai7 li2,  6). kong2, Lan2 tioh8 chiuN7-lai5 khi3, kong-kek Iu5-tai7, jiau2-loan7 i, kong-phoa3 i, ti7 i e5 tiong-kan siat-lip8 Tha-pi2-lek8 e5 kiaN2 choe3 ong5.  7). Chu2 Ia5-ho5-hoa kong2, Chit e5 ke3-bou5 boe7 kian3-lip8, iah8 boe7 seng5.  8). In-ui7 Tai7-ma2-sek choe3 A-lan5 e5 thau5, Li7-sin3 choe3 Tai7-ma2-sek e5 thau5; ti7 lak8-chap8-gou7 ni5 lai7, I2-hoat-lian5 tek-khak pho3-hoai7, ti3-kau3 boe7 chiaN5 choe3 kok.  9). Koh Sat-ma2-li7-a choe3 I2-hoat-lian5 e5 thau5, Li7-ma2-li7 e5 kiaN2 choe3 Sat-ma2-li7-a e5 thau5; siat-su2 lin2 m7-sin3, chiu7 tek-khak boe7-oe7 khia7-chai7.
	10). Ia5-ho5-hoa koh hoan-hu3 A-hap-su kong2,  11). Li2 tioh8 tui3 Ia5-ho5-hoa li2 e5 Siong7-te3 kiu5 chit8 e5 tiau7-thau5; thang kiu5 i ti7 chhim-ian a2-si7 kek8-koaiN5 e5 thiN.  12). A-hap-su kong2, Goa2 m7-kiu5, iah8 m7-chhi3 Ia5-ho5-hoa.  13). I2-sai3-a kong2, Tai7-pit8 e5 ke ah, lin2 tioh8 thiaN; lin2 hou7 lang5 ui5-lan5, kiam2 sng3-choe3 sio2-khoa2 su7, iah8 beh hou7 goa2 e5 Siong7-te3 ui5-lan5 mah?  14). In-ui7 an2-ni, Chu2 pun2-sin beh hou7 lin2 chit8 e5 tiau7-thau5; khoaN3 ah, u7 chai7-sek-lu2 beh hoai5-in7 siN-kiaN2, ka7 i ho7-mia5 kio3 I2-ma2-loe7-li7.  15). Kau3 i oe7 hiau2-tit pang3-sak phaiN2, keng2 ho2 e5 si5, i chiah beh chiah8 lin-iu5 kap bit8.  16). In-ui7 ti7 chit e5 gin2-na2 iau2-be7 hiau2-tit pang3-sak phaiN2 keng2 ho2 e5 tai7-seng, li2 sou2 kiaN e5 hit nng7 e5 ong5 e5 toe7 beh tu2-tioh8 pang3-sak.  17). Ia5-ho5-hoa beh hou7 hoan7-lan7 e5 jit8 lim5-kau3 li kap li2 e5 peh-siN3, i2-kip8 li2 lau7-pe7 e5 ke, tui3 I2-hoat-lian5 li7-khui Iu5-tai7 i2-lai5, be7-bat u7 chit-ho7 e5 jit8, chiu7-si7 A-sut8 ong5 lai5.
	18). Hit-si5 Ia5-ho5-hoa beh chhut khau2-ho7, chio Ai-kip8 kang-ho5 e5 goan5-thau5 e5 hou5-sin5, i2-kip8 A-sut8 toe7 e5 phang.  19). Long2 beh pe--lai5, hioh ti7 pha-hng e5 soaN-kok, chioh8-phang7, kap it-chhe3 e5 chhi3-phe3, kap it-chhe3 e5 chhau2-tiuN5.  20). Hit-si5 Chu2 beh eng7 tui3 Ho5-goa7 kou3-chhiaN3 e5 thi3-thau5-to, chiu7-si7 A-sut8 ong5, lai5 thi3 in e5 thau5, kap kha e5 mng5; iah8 beh it-chin7 khun in e5 chhui3-chhiu.  21). Hit-si5 chit8-lang5 beh chhi7 chit8 chiah gu5-bu2, nng7 chiah mi5-iuN5-bu2.  22). In-ui7 chhut lin choe7, i beh chiah8 lin-iu5; ti7 keng2-lai7 sou2 chhun e5 lang5 long2 beh chiah8 lin-iu5 kap bit8.  23). Cheng5 hoan7-na7 chai chit8-chheng chang5 e5 phu5-to5-chhiu7, tat8 chit8-chheng gun5, kau3 hit-si5 beh siN chhi3-phe3 kap chit8-le5.  24). Lang5 chiuN7--khi3 hia, tioh8 toa3 keng-chiN3, in-ui7 pian3-toe7 moa2-moa2 chhi3-phe3 kap chit8-le5.  25). Sou2 u7 eng7 ti-thau5 kut8 e5 soaN-toe7, li2 in-ui7 kiaN chhi3-phe3 kap chit8-le5 m7-kaN2 chiuN7--khi3 hia, put-ko3 choe3 pang3-gu5 e5 sou2-chai7, choe3 iuN5 thun2-tah8 e5 ui7.

[8]	Ia5-ho5-hoa tui3 goa2 kong2, Li2 theh8 chit8 e5 toa7 e5 pai5, eng7 lang5 thong-heng5 e5 ji7 lai5 sia2, Lun7-khi2 Ma2-hek-jiN2-sa-lah8-lek8-hap-si-pa7-su.  2). Goa2 beh kio3 seng5-sit8 e5 kan-cheng3, chiu7-si7 che3-si OU-li7-a, kap Ia5-pi2-li2-ka e5 kiaN2 Sat-ka-li7-a, lai5 choe3 kan-cheng3.  3). Goa2 kap sian-ti-niu5 tang5-pang5; i hoai5-in7 siN-kiaN2.  Ia5-ho5-hoa chiu7 tui3 goa2 kong2, Ka7 i ho7-mia5 kio3 Ma2-hek-jiN2-sa-lah8-lek8-hap-si-pa7-su.  4). In-ui7 chit e5 eN-a2 boe7 hiau2 kio3, A-pa, A-bu2, e5 tai7-seng, Tai7-ma2-sek e5 chai5-po2 kap Sat-ma2-li7-a siu7-chhiuN2 e5 mih8 long2 poaN ti7 A-sut8 ong5 e5 bin7-cheng5.
	5). Ia5-ho5-hoa koh tui3 goa2 kong2,  6). In-ui7 chit e5 peh-siN3 iam3-chian7 Se-lo5-a ban7-ban7 lau5 e5 chui2, hoaN-hi2 Li7-sin3 kap Li7-ma2-li7 e5 kiaN2;  7). sou2-i2 Chu2 beh hou7 hit e5 Ho5 chin-toa7 chin-hiong5 e5 chui2 lau5--lai5 im--in, chiu7-si7 A-sut8 ong5, kap i it-chhe3 e5 eng5-kng, beh poaN5-ke3 i it-chhe3 e5 chui2-kau, tiong3-moa2 i chiah e5 hoaN7;  8). beh chhiong-jip8 Iu5-tai7, tiong3-moa2 si3-koe3 im, koaiN5 kau3 am7-kun2; I2-ma2-loe7-li7 ah, i e5 sit8 thi2-khui, pian3-moa2 li2 e5 toe7.
	9). Liat8-kok e5 peh-siN3 ah, chhut-chai7 lin2 soan-hoa, kau3-be2 tek-khak pho3-hoai7; hng7 e5 lang5 ah, tioh8 aN3 hi7-khang lai5 thiaN; chhut-chai7 lin2 ha5-io, tek-khak beh pho3-hoai7, chhut-chai7 lin2 ha5-io, tek-khak beh pho3-hoai7.  10). Chhut-chai7 lin2 siat ke3-bou5, tek-khak kui khang-khang; chhut-chai7 lin2 gi7-lun7, tek-khak boe7 seng5-lip8; in-ui7 Siong7-te3 kap goan2 ti7-teh.  11). Ia5-ho5-hoa eng7 toa7 koan5-leng5 e5 chhiu2 chi2-si7 goa2 eng7 oe7 keng2-kai3 goa2, kong2, M7-thang kiaN5 chit e5 peh-siN3 sou2 kiaN5 e5 lou7, tui3 goa2 kong2,  12). Chit e5 peh-siN3 sou2 kong2 kio3-choe3 kiat-tong2 e5, lin2 boh8-tit kong2 choe3 kiat-tong2; in sou2 kiaN--e5, lin2 boh8-tit kiaN, iah8 boh8-tit lun2.  13). Tok8-tok8 tioh8 chun ban7-kun e5 Ia5-ho5-hoa choe3-seng3; I si7 lin2 sou2 tioh8 kiaN--e5, sou2 tioh8 lun2--e5.  14). I beh choe3 seng3-sou2; iah8 beh ng3 I2-sek-liat8 nng7-ke choe3 poah8-to2 lang5 e5 chioh8, that-gai7 lang5 e5 chioh8-poaN5; ng3 Ia5-lou7-sat-leng2 khia7-khi2 e5 peh-siN3, choe3 oah8-tauh kap lo5-bang7.  15). Choe7-choe7 lang5 beh ti7 hit teng2-bin7 tioh8-tak poah8-to2, poah8-kau3 chhui3-chhui3, iah8 hou7 i bang7-tioh8 liah8-tioh8.
	16). Li2 tioh8 chiong kan-cheng3 e5 oe7 kng2 an5-an5, hong-bat8 lut8-hoat ti7 Goa2 hak8-seng e5 tiong-kan.  17). Goa2 beh theng3-hau7 Ia5-ho5-hoa, chiu7-si7 ka-ki7 ng I e5 bin7 ti7 Nga2-kok e5 ke--e5, goa2 iah8 beh ng3-bang7 I.  18). KhoaN3 ah, goa2 kap Ia5-ho5-hoa sou2 hou7 goa2 e5 kiaN2, long2 si7 ban7-kun e5 Ia5-ho5-hoa, tiam3 ti7 Sek-an soaN-e5, sou2 eng7 choe3 tiau7-thau5 ki3-ho7, ti7 I2-sek-liat8 tiong--e5.
	19). Na7 u7 lang5 tui3 lin2 kong2, Lin2 tioh8 khi3 mng7 tang5-ki kap kiaN5 sia5-sut8--e5, in e5 siaN-im ki-ki kiuh8-kiuh8, gian5-gu2 soe3-soe3; tioh8 in3 kong2, Peh-siN3 kiam2 m7-tioh8 mng7 i e5 Siong7-te3 mah? kiam2 thang ui7 oah8-lang5 khi3 mng7 hiah e5 si2--e5 mah?  20). Lang5 tioh8 chiau3 lut8-hoat kap kan-cheng3 e5 oe7; na7 bo5 than3 chit e5 oe7 lai5 kong2, chiu7 boe7 tit-tioh8 khoaN3-kiN3 cha2-khi2-si5 e5 kng.  21). In beh keng-ke3 chit e5 toe7 siu7 kan-khou2 siu7 iau-go7; iau-go7 e5 si5, sim-lai7 ka-ki7 siu7-khi3, chiu3-chou2 in e5 ong5, kap in e5 Siong7-te3,  22). kiah8-thau5 khoaN3 thiN, aN3-loh8 khoaN3 toe7, bo5 phah-sng3 it-chin7 si7 kan-khou2 ou-am3, kap thong3-khou2 e5 ou-am3, siu7 koaN2 ti7 ou-ou am3-am3 e5 lai7-bin7.

[9]	Chong2-si7 hit-e5 bat siu7 thong3-khou2 e5 toe7 bo5 koh tiam3-ti7 ou-am3.  Cheng5 Siong7-te3 hou7 Se-pou3-lun5 kap Na2-hut-tha-li7 e5 toe7 siu7 khoaN3-khin, au7-lai5 chiu7 hou7 ian5-hai2 e5 lou7, Iok-tan3 e5 ho5-goa7, goa7-pang e5 Ka-li7-li7, tit-tioh8 eng5-kng.  2). KiaN5 ti7 ou-am3-tiong e5 peh-siN3 khoaN3-kiN3 toa7-kng; khia7-khi2 ti7 si2-im3 e5 toe7--e5, u7 kng chio3 in.  3). Li2 hou7 chit e5 kok-bin5 choe7-choe7 , iah8 ke-thiN in e5 hoaN-hi2; in ti7 Li2 e5 bin7-cheng5 hoaN-hi2, chhin-chhiuN7 siu-koah e5 hoaN-hi2, chhin-chhiuN7 lang5 pun sou2 chhiuN2 e5 mih8, hit-ho7 e5 khoai3-lok8.  4). In-ui7 i sou2 pe7 tang7 e5 taN, kap keng-thau5-teng2 e5 koaiN2, i2-kip8 ap-che3 i--e5 e5 thui5, Li2 long2 ka7 i at-chih8, chhin-chhiuN7 ti7 Bi2-tian5 e5 jit8 chit8-iuN7.  5). In-ui7 kau-chian3-tiong chheng7-kah e5 lang5 e5 kun-chong, kap ko7 ti7 huih-lai7 e5 saN long2 beh siu7 sio, choe3 hiaN5-he2 e5 chha5.  6). In-ui7 u7 chit8 e5 eN-a2 ui7 lan2 lai5 chhut--si3, u7 chit8 e5 kiaN2 siuN2-su3 lan2; i beh hu7-tam kok-cheng3, i e5 mia5 chheng-choe3 Ki5-biau7, Bo5-su7, Choan5-leng5 e5 Siong7-te3, Eng2-oan2 ti7-teh e5 Pe7, Ho5-peng5 e5 Jin5-kun.  7). I e5 kok-cheng3 kap peng5-an beh ke-thiN bu5-kiong5-chin7, chiu7-si7 ti7 Tai7-pit8 e5 po2-cho7 kap i e5 kok, beh eng7 sim2-phoaN3 kong-gi7 lai5 kian3-lip8 i, po2-hou7 i, tui3 taN kau3 eng2-oan2.  Ban7-kun e5 Ia5-ho5-hoa e5 jiat8-sim beh chiaN5 chit e5 su7.
	8). Chu2 hoat-chhut chit8-ku3-oe7 hou7 Nga2-kok ke, hit e5 oe7 iah8 lim5-kau3 I2-sek-liat8 chok8.  9). Chit e5 cheng3 peh-siN3, chiu7-si7 I2-hoat-lian5 kap khia7-khi2 ti7 Sat-ma2-li7-a--e5, long2 beh chai; in chiau3 in kiau-ngou7 chu7-toa7 e5 sim kong2,  10). Chng-phiah8 i2-keng to2, goan2 beh phah-chioh8 lai5 khi2; sng-chai5-chhiu7 i2-keng chho3, goan2 beh eng7 pek-hiuN-chhiu7 lai5 thoe3-oaN7.  11). Sou2-i2 Ia5-ho5-hoa beh khi2 Li7-sin3 e5 tui3-tek8 lai5 kong-kek i, iah8 beh kek-tong7 i e5 tui3-tek8;  12). tang u7 A-lan5 lang5, sai u7 Hui-li7-su7 lang5; in khui-chhui3 thun-chiah8 I2-sek-liat8.  Sui-jian5 an2-ni, Ia5-ho5-hoa e5 siu7-khi3 iau2-be7 siau, I e5 chhiu2 iau2-ku2 chhun-teh.
	13). Chit e5 peh-siN3 iu5-goan5 bo5 kui-ng3 phah in e5 Chu2, iah8 bo5 chhe7 ban7-kun e5 Ia5-ho5-hoa.  14). Sou2-i2 Ia5-ho5-hoa ti7 chit8-jit8 e5 tiong-kan beh tui3 I2-sek-liat8 cham7-tng7 thau5 kap be2, chang-chhiu7-ki kap lou5-ui2.  15). Lau7-toa7 kap chun-kui3 e5 lang5 chiu7-si7 thau5, eng7 peh8-chhat8-oe7 ka3-si7 lang5 e5 sian-ti chiu7-si7 be2.  16). In-ui7 in2-chhoa7 chit e5 peh-siN3--e5, hou7 in kiaN5 chha-lou7; hou7 in in2-chhoa7--e5 long2 siu7 thun-biat8.  17). Sou2-i2 Chu2 bo5 hoaN-hi2 in e5 siau3-lian5 lang5, iah8 bo5 beh lin5-bin2 in e5 kou-ji5 koaN2-hu7; in-ui7 tak8-lang5 si7 siat-tok8--e5, si7 kiaN5-phaiN2--e5, koh tak8-lang5 e5 chhui3 long2 si7 kong2 gong7-oe7.  Sui-jian5 an2-ni, Ia5-ho5-hoa e5 siu7-khi3 iau2-be7 siau, I e5 chhiu2 iu5-goan5 chhun--teh.
	18). In-ui7 sia5-ok chhin-chhiuN7 he2 toh8 sio-biat8 chhi3-phe3 kap chit8-le5; koh toh8 ti7 am7-am7 e5 chhiu7-na5, chiaN5-choe3 ian-thiau7, tng2-seh8 chheng3-chiuN7 koaiN5.  19). In-ui7 ban7-kun e5 Ia5-ho5-hoa e5 toa7 siu7-khi3, toe7 pian3-pian3 siu7-sio; peh-siN3 chiaN5-choe3 he2-toh8 e5 chha5; hiaN-ti7 bo5 saN kho2-lin5.  20). Lang5 chiaN3-peng5 chhiuN2-theh8, iu5-goan5 si7 iau; to3-peng5 thun-ka7, iu5-goan5 boe7 pa2; tak8-lang5 ka7 i ka-ki7 chhiu2-kut e5 bah.  21). Ma2-na2-se kong I2-hoat-lian5, I2-hoat-lian5 kong Ma2-na2-se; nng7 chok8 hap8 kong Iu5-tai7.  Sui-jian5 an2-ni, Ia5-ho5-hoa e5 siu7-khi3 iau2-be7 siau, I e5 chhiu2 iau2-ku2 chhun--teh.

[10]	U7 chai-e7 ah, hiah e5 siat-lip8 put-gi7 e5 lut8-le7--e5, kap ki3-chai3 kan-cha3 e5 phoaN3-su5 e5;  2). ong2-khut song3-hiong lang5 e5 an3-kiaN7, chhiuN2-toat8 Goa2 e5 peh-siN3-tiong khun3-khou2 e5 lang5 e5 cheng5-li2, eng7 koaN2-hu7 chun2-choe3 sou2-chhiuN2 e5 mih8, eng7 kou-ji5 chun2-choe3 sou2 kiap e5 mih8.  3). Tng kang3 heng5-hoat8 e5 jit8, u7 chai-e7 tui3 hng7-hng7 lim5-kau3, hit-si5 lin2 beh chaiN2-iuN7? lin2 beh chau2--khi3 kiu5 sim2-mih8 lang5 kiu3--lin2 ah? lin2 e5 chai5-po2 beh lau5 ti7 sim2-mih8 sou2-chai7?  4). In chi2-u7 khut-sin ti7 siu7-liah8 e5 lang5 e5 e7-bin7, to2 ti7 siu7-thai5 e5 lang5 e5 e7-bin7.  Sui-jian5 an2-ni, Ia5-ho5-hoa e5 siu7-khi3 iau2-be7 siau, I e5 chhiu2 iu5-goan5 chhun--teh.
	5). U7 chai-e7 ah, A-sut8 si7 Goa2 siu7-khi3 e5 thui5, chhiu2-tiong kiah8 Goa2 e5 thong3-hun7 choe3 koaiN2.  6). Goa2 beh chhe i kong-kek sia5-ok e5 pang-kok, hoan-hu3 i kong-kek Goa2 sou2 siu7-khi3 e5 peh-siN3, chhiuN2 i sou2 chhiuN2--e5, liah8 i sou2-liah8--e5, chiong in thun2-tah8 chhin-chhiuN7 koe-lou7 e5 thou5-be5 chit8-iuN7.  7). Chong2-si7 i m7-si7 chit-ho7 i3-su3, i-e5 sim iah8 m7-si7 chit e5 taN2-sng3; i e5 sim-lai7 hoan2-tng2 siuN7 hui2-biat8, chau5-biat8 choe7-choe7 kok.  8). In-ui7 i kong2, Goa2 e5 jin5-sin5 kiam2 bo5 long2 si7 ong5 mah?  9). Ka-lek8-lo5 kiam2-m7-si7 chhin-chhiuN7 Ka-ki-bi2-si mah? Hap-ma2 kiam2-m7-si7 chhin-chhiuN7 A-ni2-poat8 mah? Sat-ma2-li7-a kiam2-m7-si7 chhin-chhiuN7 Tai7-ma2-sek mah?  10). Goa2 e5 chhiu2 i2-keng kau3 ngou2-siong7 e5 kok, in tiau-khek e5 ngou2-siong7 iaN5-ke3 Ia5-lou7-sat-leng2 kap Sat-ma2-li7-a e5 ngou2-siong7;  11). goa2 chaiN2-iuN7 khoan2-thai7 Sat-ma2-li7-a kap ki5-tiong e5 ngou2-siong7, kiam2 boe7 chiau3 an2-ni khoan2-thai7 Ia5-lou7-sat-leng2 kap ki5-tiong e5 ngou2-siong7 mah?
	12). Chu2 ti7 Sek-an soaN kap Ia5-lou7-sat-leng2 chiaN5 I it-chhe3 sou2-choe3--e5 e5 si5, kong2, Goa2 beh heng5-hoat8 A-sut8 ong5 sim-kiau e5 kiaN5-choe3, kap i bak8-thau5 koaiN5 e5 eng5-kng.  13). In-ui7 i kong2, Goa2 sou2 chiaN5 e5 su7, si7 eng7 goa2 e5 chhiu2 e5 leng5-lek8, kap goa2 e5 ti3-hui7; goa2 pun2 u7 chhang-mia5; goa2 i5-soa2 liat8-kok e5 toe7-kai3, chhiuN2 in e5 chai5-po2, koh goa2 chhin-chhiuN7 iong2-su7 hou7 che7 koaiN5-ui7-e5 kang3 choe7 ke7.  14). Goa2 e5 chhiu2 theh8-tioh8 liat8-kok e5 chai5-po2, chhin-chhiuN7 theh8 chiau2-a2-siu7; goa2 tit-tioh8 choan5-toe7, chhin-chhiuN7 khioh-tioh8 sou2 pang3-sak e5 chiau2-a2-nng7; bo5 u7 phiat8-sit8 e5, bo5 u7 khui-chhui3 e5, bo5 u7 hau2-kio3 e5.
	15). TaN pou2-thau5 kiam2 oe7 tui3 eng7 i lai5 chho3-chha5--e5 ka-ki7 khoa-khau2 mah? ku3-a2 kiam2 oe7 tui3 hit e5 thoa ku3--e5 ka-ki7 phin2-phong2 mah? che si7 chhin-chhiuN7 thui5-a2 un7-choan2 hit e5 kiah8--i-e5, chhin-chhiuN7 koaiN2-a2 kiah8-khi2 hit e5 m7-si7 chha5--e5.  16). In-ui7 an2-ni Chu2, ban7-kun e5 Chu2, beh hou7 i pui5-e5 piN3-choe3 san2; ti7 i eng5-kng e5 e7-bin7 beh u7 he2 toh8--khi2-lai5, chhin-chhiuN7 he2 sio chit8-iuN7.  17). I2-sek-liat8 e5 kng beh choe3 he2, i e5 Seng3--e5 beh choe3 he2-iam7; ti7 chit8-jit8 e5 tiong-kan, chiong i e5 chhi3-phe3 kap chit8-le5 sio liau2-liau2.  18). Koh chiong i e5 chhiu7-na5 kap pui5-toe7 e5 eng5-kng, tui3 sin5-hun5 kau3 jiok8-the2, long2 sio-biat8 i; se3-bin7 chhin-chhiuN7 phoa3-piN7 lang5 chiam7-chiam7 soe-pai7.  19). I e5 chhiu7-na5 chhun e5 chhiu7 bo5 kui2 chang5, gin2-na2 iah8 oe7 ki3 i e5 siau3-giah8.
	20). Kau3 hit-jit8 I2-sek-liat8 sou2 chhun-e5, kap Nga2-kok ke sou2 to5-thoat-e5, bo5 koh oa2-kho3 hit e5 phah in e5; si7 beh seng5-sit8 oa2-kho3 Ia5-ho5-hoa, I2-sek-liat8 e5 Seng3--e5.  21). Sou2-chhun-e5 beh to3-tng2-lai5, chiu7-si7 Nga2-kok ke sou2-chhun-e5, kui ti7 choan5-leng5 e5 Siong7-te3.  22). I2-sek-liat8 ah, li2 e5 peh-siN3 sui-jian5 choe7 chhin-chhiuN7 hai2-soa, chi2-u7 chhun-e5 to3-tng2--lai5; soe-pai7 e5 su7 i2-keng tiaN7-tioh8, eng7 kong-gi7 lai5 chhiong-moa2.  23). In-ui7 Chu2, ban7-kun e5 Ia5-ho5-hoa, ti7 choan5-toe7-tiong beh kiaN5 sou2 tiaN7-tioh8 e5 biat8-bo5.
	24). Sou2-i2 Chu2, ban7-kun e5 Ia5-ho5-hoa, an2-ni kong2, Khia7-khi2 Sek-an, Goa2 e5 peh-siN3 ah, A-sut8 sui-jian5 eng7 thui5 phah lin2, koh chhin-chhiuN7 Ai-kip8 e5 khoan2, kiah8 koaiN2-a2 kong-kek li2, li2 m7-bian2 kiaN i.  25). In-ui7 koh tiap-a2-ku2 siu7-khi3 chiu7 beh beng5-pek8, koh Goa2 e5 siu7-khi3 beh tui3 in e5 biat8-bo5 lai5 soah.  26). Ban7-kun e5 Ia5-ho5-hoa beh kiah8-khi2 piN lai5 phah i, chhin-chhiuN7 ti7 Go5-lip8 e5 chioh8-poaN5 phah Bi2-tian5; I e5 koaiN2-a2 beh chhun ti7 hai2-teng2, I beh kiah8-khi2 chhin-chhiuN7 ti7 Ai-kip8 chit8-iuN7.  27). Kau3 hit-jit8 A-sut8 e5 tang7-taN3 beh li7-khui li2 e5 keng-thau5, i e5 taN beh li7-khui li2 e5 am7-kun2, i e5 taN ia7 beh in-ui7 boah-iu5 e5 ian5-kou3 lai5 hui2-hoai7.
	28). A-sut8 kau3 A-iap8, keng-ke3 Bi2-ki-lun5, pang3 heng5-li2 ti7 Bit8-boat8; in keng-ke3 ai3-khau2;  29). ti7 Ka-pa hioh-mi5; Lah8-ma2 lang5 kiaN-hiaN5; So3-lo5 e5 Ki-pi3-a lang5 to5-chau2.  30). Ka-lim5 khia7-khi2 e5 peh-siN3 ah, tioh8 toa7-siaN au5-kio3; Lai5-soah e5 lang5 ah, tioh8 aN3 hi7-khang; chham2--ah, khun3-khou2 e5 A-na2-tut8 ah!  31). Ma2-tek-bi2-na2 lang5 siam2-pi7; Ki-peng3 khia7-khi2 e5 peh-siN3 to5-chau2.  32). Hit-jit8 i chat-peng ti7 Lo5-pek; pi2 chhiu2 ng3 Sek-an siaN5 e5 soaN, chiu7-si7 Ia5-lou7-sat-leng2 e5 soaN-thau5.
	33). KhoaN3 ah, Chu2, ban7-kun e5 Ia5-ho5-hoa, eng7 hou7 lang5 kiaN e5 ui-giam5 lai5 chho3 chhiu7-ki; tng5--e5 beh siu7-chho3, koaiN5--e5 beh kang3-ke7;  34). am7 e5 chhiu7-na5, I beh eng7 thih-khi3 chho3 i; koh Li7-pa-lun3 beh tui3 toa7 koan5-leng5--e5 lai5 to2--loh8-khi3.

[11]	Tui3 Ia5-se e5 chhiu7-thau5 beh hoat chit8 ki iN2, tui3 i e5 kun sou2 siN e5 ki beh kiat ke2-chi2.  2). Ia5-ho5-hoa e5 sin5 beh tiam3 ti7 i, chiu7-si7 ti3-hui7 kap chhang-mia5 e5 sin5, ke3-ek8 kap leng5-lek8 e5 sin5, ti3-sek kap keng3-ui3 Ia5-ho5-hoa e5 sin5;  3). i beh liah8 keng3-ui3 Ia5-ho5-hoa choe3 hoaN-hi2; i m7-si7 pin5 bak8-chiu sou2 khoaN3-kiN3 lai5 sim2-phoaN3, iah8 m7-si7 pin5 hi7-khang sou2 thiaN-kiN3 lai5 gi2-toan3;  4). i beh eng7 kong-gi7 sim2-phoaN3 song3-hiong lang5, eng7 cheng3-tit8 gi2-toan3 se3-chiuN7 khiam-pi e5 lang5; eng7 chhui3-tiong e5 koaiN2 phah se3-kai3, eng7 chhui3-tun5 e5 khi3 thai5-si2 phaiN2-lang5.  5). Kong-gi7 beh choe3 i e5 io-toa3, sin3-sit8 beh choe3 i e5 seng-khu e5 toa3.  6). Chhai5-long5 beh kap mi5-iuN5-a2 saN-kap toa3, pa3 kap soaN-iuN5-kiaN2 saN-kap to2--teh; gu5-a2 kap soe3-chiah sai kap pui5 e5 cheng-siN, choe3 soe3-han3 e5 gin2-na2 beh khan in.  7). Gu5 kap him5 beh saN-kap chiah8, in e5 kiaN2 beh saN-kap to2-teh; sai beh chiah8 chhau2 chhin-chhiuN7 gu5.  8). Chiah8-lin e5 gin2-na2 beh thit-tho5 ti7 ok-choa5 e5 khang-khau2; tng7-lin e5 gin2-na2 beh he7 chhiu2 ti7 tok8-choa5 e5 hiat8.  9). Ti7 Goa2 e5 seng3-soaN e5 pian3-toe7, tek-khak bo5 sun2-siong bo5 ham7-hai7; in-ui7 jin7-bat Ia5-ho5-hoa e5 chai-bat beh chhiong-moa2 toe7-chiuN7, chhin-chhiuN7 chui2 im-moa2 ti7 iuN5-hai2.  10). Kau3 hit-jit8 Ia5-se e5 kun-thau5 khia7 choe3 ban7 peh-siN3 e5 toa7-ki5, liat8-pang beh kui-oa2 I; I an-hioh e5 sou2-chai7 u7 toa7 eng5-kng.
	11). Tng hit-jit8 Chu2 beh te7-ji7 pai2 chhun-chhiu2 kiu3-siok8 I e5 peh-siN3-tiong sou2 chhun--e5, tui3 A-sut8, Ai-kip8, Pa-thek-lo5, Kou2-sit8, I2-lan5, Si7-na2, Hap-ma2, kap cheng3 hai2-su7 to3--lai5.  12). I beh ng3 liat8-kok khia7 toa7-ki5, chio-chip8 I2-sek-liat8 siu7 koaN2-soaN3 e5 lang5, chu7-chip8 Iu5-tai7 si3-soaN3 e5 lang5, tui3 toe7 e5 si3-kek8 lai5.  13). I2-hoat-lian5 e5 oan3-tou3 beh siau-bo5, Iu5-tai7 e5 tui3-tek8 beh tu5-biat8; I2-hoat-lian5 bo5 beh oan3-tou3 Iu5-tai7, Iu5-tai7 bo5 beh tui3-tek8 I2-hoat-lian5.  14). In beh ng3-sai pe--khi3, phah ti7 Hui-li7-su7 lang5 e5 keng-thau5-teng2, saN-kap chhiuN2 tang-hng e5 lang5; chhun-chhiu2 ti7 I2-tong kap Mou5-ap; A-bun5 chok8 ia7 beh sun7-hok8 in.  15). Ia5-ho5-hoa beh hou7 Ai-kip8 hai2 e5 kang2 ta--khi3; eng7 toa7-hong iat8 I e5 chhiu2 ti7 Toa7-ho5 e5 teng2-bin7, hou7 ho5 pun-choe3 chhit-tiau5, lang5 thoa-oe5 oe7--tit ke3--khi3.  16). Ui7-tioh8 I sou2 chhun e5 peh-siN3, chiu7-si7 tui3 A-sut8 chhun to3-lai5--e5, beh u7 chit8-tiau5 toa7-lou7 chhin-chhiuN7 tong-jit8 ui7-tioh8 I2-sek-liat8 tui3 Ai-kip8 toe7 chiuN7-lai5--e5 chit8-iuN7.

[12]	Kau3 hit-jit8, li2 beh kong2, Ia5-ho5-hoa ah, goa2 beh kam2-sia7 Li2, in-ui7 Li2 sui-jian5 bat siu7-khi3 goa2, taN Li2 e5 siu7-khi3 i2-keng soah, Li2 iah8 an-ui3 goa2.  2). KhoaN3 ah, Siong7-te3 si7 chin2-kiu3 goa2-e5; goa2 beh oa2-kho3 I, iah8 bo5 kiaN; in-ui7 Chu2 Ia5-ho5-hoa si7 goa2 e5 khui3-lat8, si7 goa2 e5 si-koa; I iah8 chiaN5-choe3 kiu3-goa2--e5.  3). Lin2 beh tui3 kiu3-un e5 chui2-choaN5 hoaN-hi2 lai5 chhiuN7 chui2.  4). Ti7 hit-jit8 lin2 beh kong2, Tioh8 kam2-sia7 Ia5-ho5-hoa, kiu5-kio3 I e5 mia5, chiong I sou2-kiaN5--e5 po3-iong5 ti7 liat8-pang-tiong, kong2-khi2 I e5 mia5 i2-keng siu7 chun choe3-koaiN5.  5). Lin2 tioh8 chhiuN3-koa o-lo2 Ia5-ho5-hoa; in-ui7 I sou2-kiaN5--e5 chin hian2-hek; goan7 chit e5 tai7-chi3 pian3-thoan5 ti7 thiN-e7.  6). Sek-an khia7-khi2 e5 peh-siN3 ah, lin2 tioh8 chhut toa7 hoaN-hi2 e5 siaN, in-ui7 I2-sek-liat8 e5 Seng3--e5 ti7 lin2 e5 tiong-kan choe3-toa7.

[13]	A-mou5-su e5 kiaN2 I2-sai3-a sou2 khoaN3-kiN3 lun7 Pa-pi2-lun5 e5 bek8-si7.
	2). Lin2 tioh8 ti7 kng-kho7-kho7 e5 soaN khia7 toa7-ki5, tui3 in chhut-siaN iat8-chhiu2, hou7 in jip8 kui3-chok8 e5 mng5.  3). Goa2 hoan-hu3 Goa2 sou2 keng2--chhut-lai5 e5 lang5, Goa2 i2-keng ui7-tioh8 Goa2 e5 siu7-khi3, lai5 tiau3 Goa2 e5 iong2-su7, chiu7-si7 hiah e5 phin2-phong2 chu7-ko e5 lang5.  4). SoaN--nih u7 choe7-choe7 lang5 e5 siaN, chhin-chhiuN7 toa7-tin7 e5 peh-siN3, u7 choe7-choe7 kok e5 peh-siN3 chu7-chip8 hoa7-hoa7-hau2 e5 siaN; che si7 ban7-kun e5 Ia5-ho5-hoa tiam2-choe5 kun-tui7, beh kau-chian3.  5). In tui3 hng7 e5 sou2-chai7 lai5, tui3 thiN-piN lai5, chiu7-si7 Ia5-ho5-hoa kap kiaN5 I e5 siu7-khi3 e5 ke-si, beh hui2-biat8 chit e5 choan5-toe7.  6). Lin2 tioh8 ai-khau3, in-ui7 Ia5-ho5-hoa e5 jit8-chi2 kun7--lah, chhin-chhiuN7 hui2-biat8 tui3 Choan5-leng5-e5 lai5.  7). Sou2-i2 long2-chong2 e5 chhiu2 beh nng2--loh8-khi3, cheng3-lang5 e5 sim beh siau-iuN5.  8). In beh kiaN-hiaN5; thang3-thiaN3 kan-khou2 beh khiN5-tioh8 in; in kiau-ka2 chhin-chhiuN7 beh siN-kiaN2 e5 hu7-jin5-lang5; tai7-ke gong5-ngiah8 saN-khoaN3, bin7 chhin-chhiuN7 he2-iam7 e5 bin7.  9). KhoaN3 ah, Ia5-ho5-hoa e5 jit8 lim5-kau3, beh u7 chan5-jim2, thong3-hun7, toa7 siu7-khi3; hou7 chit e5 toe7 pha-hng, tui3 hit tiong-kan tu5-biat8 u7-choe7 e5 lang5.  10). ThiN-teng2 e5 cheng3-chhiN liat8-siu3 long2 bo5 hoat-chhut kng, jit8-thau5 tu2-a2 chhut chiu7 pian3 ou-am3, geh8 iah8 bo5 hoat-chhut i e5 kng.  11). Goa2 beh in-ui7 sia5-ok heng5-hoat8 se3-kai3, in-ui7 choe7-giat8 heng5-hoat8 phaiN2-lang5; hou7 kiau-ngou7 e5 lang5 e5 lam7-sam2 soah--khi3, ap-che3 kiong5-po7 e5 lang5 e5 chu7-ko.  12). Goa2 beh hou7 lang5 pi2 ho2-kim khah-chio2, hou7 lang5 pi2 O-hui e5 kim khah-chio2.  13). Sou2-i2 Goa2 beh hou7 thiN tin2-tang7, hou7 toe7 io5-choah, li7-khui i e5 pun2-ui7, chiu7-si7 ti7 ban7-kun e5 Ia5-ho5-hoa e5 thong3-hun7 kap I toa7 siu7-khi3 e5 jit8.  14). In beh chhin-chhiuN7 siu7 tui-koaN2 e5 lok8, chhin-chhiuN7 bo5 lang5 chu7-chip8 e5 iuN5; tak8-lang5 to3--khi3 pun2-chok8, tak8-lang5 to5-chau2 kau3 pun2 sou2-chai7.  15). KiN3-na7 hou7 i tu2-tioh8-e5 beh siu7 chhak8-thang3, kiN3-na7 hou7 i liah8-tioh8-e5 beh hou7 to thai5-si2.  16). In e5 eN-a2 beh ti7 in e5 bak8-cheng5 hou7 lang5 siak-si2, in e5 chhu3 beh hou7 lang5 chhiuN2-toat8, in e5 bou2 beh hou7 lang5 leng5-jiok8.  17). Goa2 beh kek-tong7 Bi2-thai3 lang5 lai5 kong-kek in, in bo5 tui3-tiong7 gun5, iah8 bo5 ai3 tih8 kim.  18). In e5 keng beh phah-si2 i e5 siau3-lian5 lang5, bo5 lin5-bin2 hu7-jin5-lang5 e5 thai-in7, in e5 bak8-chiu ia7 bo5 kho2-lin5 gin2-na2.  19). Pa-pi2-lun5 peng5-sou3 choe3 liat8-kok e5 eng5-kng, choe3 Ka-lek8-ti2 lang5 kiau-ngou7 e5 chng-thaN7, beh chhin-chhiuN7 Sou2-to-ma2 Go5-mou5-lah8 hou7 Siong7-te3 sou2 hui2-hoai7.  20). I e5 lai7-bin7 tek-khak eng2-eng2 bo5 lang5 toa3, tai7-tai7 bo5 lang5 khia7-khi2; A-lah8-pek lang5 bo5 ti7-hia tah pou3-piN5; kou3-iuN5 e5 lang5 iah8 bo5 hou7 iuN5-kun5 to2 ti7-hia.  21). Chi2-u7 khong3-ia2 e5 chau2-siu3 to2 ti7-hia, hm7-hm7-hau2 e5 siu3 moa2 chhu3-keng; to5-chiau2 tiam3 ti7-hia, ia2-soaN-iuN5 ti7-hia thiau3-bu2.  22). Chhai5-long5 beh hau2 ti7 i e5 iaN5-poaN5, soaN-kau2 beh hau2 ti7 i ian3-lok8 e5 kiong-tian7; i e5 si5 kun7--lah, i e5 jit8-chi2 bo5 ku2-tng5.

[14]	Ia5-ho5-hoa beh lin5-bin2 Nga2-kok, beh koh keng2 I2-sek-liat8, chiong in an-ti3 ti7 pun2 sou2-chai7, kia3-kha-e5 beh kui-oa2 in, kap Nga2-kok ke lian5-hap8.  2). Liat8-pang beh chiong in toa3-to3--lai5 pun2 sou2-chai7; I2-sek-liat8 ke beh ti7 Ia5-ho5-hoa e5 toe7 tit-tioh8 in choe3 lou5-pok8 lu2-pi7, iah8 beh chhiuN2-liah8 cheng5 chhiuN2-liah8 in--e5, koan2-hat cheng5 ap-che3 in--e5.
	3). Tng Ia5-ho5-hoa hou7 li2 thoat-li7 kan-khou2 hoan5-lo2, kap lang5 bian2-kiong2 li2 choe3 e5 khou2-kang, tit-tioh8 peng5-an e5 jit8,  4). li2 beh choe3 chit e5 koa lun7 Pa-pi2-lun5 ong5, kong2, Che3-ap lang5-e5, chaiN2-iuN7 keng2-jian5 bo5--khi3! lek8-sek lang5 e5, chaiN2-iuN7 keng2-jian5 bo5-khi3!  5). Ia5-ho5-hoa u7 at-chih8 phaiN2-lang5 e5 koaiN2, kap koan2-hat lang5--e5 e5 koan5-peng3,  6). chiu7-si7 ti7 siu7-khi3-tiong lian5-lian5 phah chiah e5 peh-siN3 e5, ti7 siu7-khi3-tiong koan2-hat liat8-kok, kiaN5 khun2-pek bo5 lang5 chou2-chi2 e5.  7). TaN choan5-toe7 tit-tioh8 an-hioh peng5-cheng7; lang5 long2 chhut hoaN-hi2 e5 siaN.  8). Siong5-chhiu7 kap Li7-pa-lun3 e5 pek-hiuN-chhiu7, long2 in-ui7 li2 hoaN-hi2, kong2, Tui3 li2 to2--loh8-khi3, bo5 lang5 koh chiuN7-lai5 chho3 goan2.  9). Li2 loh8--khi3 e5 si5, im-kan chiu7 ui7 li2 tin2-tang7, lai5 ngia5-chih li2; koh in-ui7 li2 keng-tang7 hiah e5 bat ti7 se3-kan choe3 leng2-siu3 e5 im-hun5; iah8 hou7 hiah e5 bat choe3 liat8-kok e5 kun-ong5 e5 long2 tui3 i e5 cho7-ui7 khia7--khi2-lai5.  10). In long2 beh in3 li2 kong2, Li2 iah8 piN3-choe3 loan2-jiok8 chhin-chhiuN7 goan2 mah? li2 iah8 kap goan2 saN-chhin-chhiuN7 mah?  11). Li2 e5 ui-hong kap li2 e5 khim5-sek e5 siaN, long2 loh8 kau3 im-kan; phou ti7 li2 e5 e7-bin7--e5 si7 thang5, kham3 ti7 li2 e5 teng2-bin7--e5 si7 chhu.
	12). ThiN-kng-cha2 e5 khe2-beng5-chhiN ah, li2 chaiN2-iuN7 tui3 thiN tui7-loh8! li2 chit-e5 kong-phoa3 liat8-kok--e5, chaiN2-iuN7 siu7 kham2-to2 ti7 toe7-chiuN7.  13). Li2 e5 sim-lai7 bat kong2, Goa2 beh chiuN7-kau3 thiN-teng2, goa2 beh ku2-khi2 goa2 e5 cho7-ui7 ti7 Siong7-te3 cheng3-chhiN e5 teng2-bin7; goa2 beh che7 ti7 chu7-hoe7 e5 soaN, ti7 pak-hng e5 kek8-thau5.  14). Goa2 beh chiuN7-kau3 pi2 hun5 khah-koaiN5 e5 teng2-bin7; goa2 beh kap Chi3-koaiN5-e5 piN5-teng2.  15). Chong2-si7 li2 beh tui7-loh8 im-kan, kau3 chhim khiN e5 kek8-thau5.  16). Hoan7-na7 khoaN3-kiN3 li2-e5 long2 beh chu3-bak8 khoaN3 li2, liu5-sim siuN7 li2, kong2,  17). Hou7 toa7-toe7 io5-choah, hou7 liat8-kok tin2-tang7, hou7 se3-kai3 pha-hng, hou7 siaN5-chhiuN5 chhia-to2, bo5 thau2-pang3 siu7-liah8 e5 lang5 to3--khi3 in tau, si7 chit e5 lang5 mah?  18). Liat8-kok e5 kun-ong5 long2 tak8-e5 u7 eng5-kng, khun3 ti7 i e5 bong7.  19). Tok8-tok8 li2 siu7 hiat-kak8, boe7 tit-tioh8 jip8 li2 e5 bong7, chhin-chhiuN7 thang iam3-chian7 e5 ki, eng7 siu7-thai5 e5 lang5 choe3 saN, chiu7-si7 siu7 to chhak8-si2, tui7-loh8 khiN-tiong chioh8-thau5 hit-ui7--e5; li2 koh chhin-chhiuN7 siu7 thun2-tah8 e5 sin-si.  20). Li2 boe7 tit-tioh8 kap in tang5 bai5-chong3, in-ui7 li2 pai7-hoai7 li2 e5 kok, thai5-si2 li2 e5 peh-siN3; phaiN2-lang5 e5 hou7-e3 tek-khak eng2-oan2 bo5-mia5.  21). In-ui7 chou2-kong e5 choe7, tioh8 pi7-pan7 thai5-si2 in e5 kiaN2-sun, bian2-tit in heng-khi2 lai5 chiam3-toe7, khi2 siaN5 pian3 se3-kan.  22). Ban7-kun e5 Ia5-ho5-hoa kong2, Goa2 beh khi2-lai5 kong-kek in, beh tui3 Pa-pi2-lun5 tu5-biat8 i e5 mia5, kap sou2-chhun-e5, i2-kip8 i e5 kiaN2 i e5 sun; che si7 Ia5-ho5-hoa kong2 e5.  23). Goa2 beh hou7 i e5 toe7 choe3 ho5-ti sou2 tiam3 e5 ui7, koh piN3-choe3 chui2-ti5; Goa2 beh eng7 biat8-bo5 e5 sau3-chiu2 sau3-tu5 i; che si7 ban7-kun e5 Ia5-ho5-hoa kong2 e5.
	24). Ban7-kun e5 Ia5-ho5-hoa u7 chiu3-choa7 kong2, Goa2 sou2 siuN7-e5 koat-toan3 beh chiaN5; Goa2 sou2 tiaN7-tioh8-e5 koat-toan3 kian3-lip8.  25). Goa2 beh phah-pai7 A-sut8 lang5 ti7 Goa2 e5 toe7, thun2-tah8 i ti7 Goa2 e5 soaN; i e5 taN beh li7-khui Goa2 e5 peh-siN3; i e5 tang7-taN3 beh li7-khui Goa2 e5 peh-siN3 e5 keng-thau5.  26). Che si7 i2-keng tiaN7-tioh8 beh kiaN5 ti7 choan5-toe7 e5 chi2-i3; che si7 chhun ti7 ban7-kok teng2-bin7 e5 chhiu2.  27). Ban7-kun e5 Ia5-ho5-hoa i2-keng tiaN7-tioh8 chi2-i3, chi7-chui7 oe7 hoe3-bo5 i? I e5 chhiu2 i2-keng chhun-chhut, chi7-chui7 oe7 hou7 i kiu to3-tng2?
	28). A-hap-su ong5 si2 hit-ni5, u7 chit e5 bek8-si7.  29). Hui-li7-su7 e5 choan5-toe7 ah, boh8-tit in-ui7 phah li2 e5 koaiN2 i2-keng chih8 lai5 hoaN-hi2; in-ui7 tui3 choa5 e5 nng7 beh siN-chhut tok8-choa5, i sou2-siN-e5 si7 pe e5 he2-choa5.  30). Song3-hiong lang5 e5 toa7-kiaN2 beh tit-tioh8 chiah8, khiam3-kheh e5 lang5 beh an-jian5 to2-teh; Goa2 beh eng7 ki-hng go7-si2 li2 e5 cheng2-lui7, i beh thai5-si2 li2 sou2-chhun-e5.  31). Mng5--ah, tioh8 thi5-khau3; siaN5--ah, tioh8 au5-kio3; Hui-li7-su7 choan5-toe7 ah, li2 siau-bo5 lah; in-ui7 u7 ian tui3 pak--si3 lai5, i e5 peng-teng bo5 chit8-e5 lau3-tin7.  32). Beh chaiN2-iuN7 in3 liat8-kok e5 su3-chia2 ah? Tioh8 kong2, Ia5-ho5-hoa kian3-lip8 Sek-an, I e5 peh-siN3-tiong khun3-khou2 e5 lang5 beh tau5-hioh ti7 hit lai7-bin7.

[15]	Lun7 Mou5-ap e5 bek8-si7.
	In-ui7 chit8-mi5 e5 tiong-kan Mou5-ap e5 A-jiN2 piN3-choe3 hong-hoe3, bo5--khi3; in-ui7 chit8-mi5 e5 tiong-kan Mou5-ap e5 Ki-jiN2 piN3-choe3 hong-hoe3, bo5--khi3.  2). I chiuN7 kau3 Pa-ek, koh khi3 Ti2-pun2, kau3 koaiN5 e5 sou2-chai7 thi5-khau3; Mou5-ap lang5 in-ui7 Ni5-pho kap Bi2-ti2-pa ai-khau3, tak8-e5 thau5-khak kng-liu-liu, chhui3-chhiu thi3-liau2-liau2.  3). In ti7 koe-chhi7--nih io long2 ha5 moa5-pou3; ti7 chhu3-teng2 kap hit e5 khoan-khoah e5 sou2-chai7, tak8-lang5 long2 thi5-khau3, bak8-sai2 tit8-tit8 lau5.  4). Hi-sit8-pun2 kap I2-li7-a-li7, pi-ai e5 siaN thiaN kau3 Nga2-chap8; sou2-i2 Mou5-ap toa3 kun-khi3-e5 toa7-siaN hoah-hiam3; i e5 sim ngiauh8-ngiauh8-chhoah.  5). Goa2 e5 sim ui7-tioh8 Mou5-ap pi-ai; i e5 kui3-chok8 chau2 kau3 So2-jiN2, kau3 I2-ki-lah8 Si-li7-si-a; in chiuN7 Lou7-hi e5 lou7, na2-kiaN5 na2-hau2; ti7 Ho5-lo5-liam7 e5 lou7, in-ui7 hui2-biat8 chhut ai-khau3 e5 siaN.  6). In-ui7 Leng5-lim5 e5 chui2 beh ta--khi3; in-ui7 chhiN-chhui3 e5 chhau2 kou-ta5; ou-iu3 e5 chhai3-soe biat8-bo5, chhiN-chhui3 e5 mih8 long2 bo5--khi3.  7). In-ui7 an2-ni Mou5-ap lang5 sou2 tit-tioh8 e5 chai5-but8 kap sou2 chek-chu7-e5, long2 beh toa3 ke3 liu2-chhiu7 khoe;  8). in-ui7 ai-chham2 e5 siaN pian3-moa2 Mou5-ap e5 si3-keng2, ai-khau3 e5 siaN thiaN kau3 I2-ki-lian5, ai-khau3 e5 siaN thiaN kau3 Pi2-jiN2-i2-lim5.  9). In-ui7 Ti2-bun5 e5 chui2 u7 huih moa2-moa2; Goa2 beh ke-thiN Ti2-bun5 e5 chai-lan7, hou7 sai lai5 tui-jip Mou5-ap to5-thoat e5 peh-siN3, kap hit sou2-chai7 sou2-chhun e5 lang5.

[16]	Lin2 tioh8 chiong iuN5-a2 hian3 hou7 toe7-hng chiang2-koan5--e5, tui3 Se-lah8 ng3 khong3-ia2, sang3 kau3 Sek-an siaN5 e5 soaN.  2). Mou5-ap khia7-khi2 e5 peh-siN3 ti7 A-loan2 e5 tou7-thau5, chhin-chhiuN7 si3-koe3 pe e5 chiau2, chhin-chhiuN7 thiah-phoa3 e5 chiau2-a2-siu7.  3). Li2 tioh8 siat ke3-bou5, kiaN5 kong-peng5, hou7 li2 e5 iaN2 ti7 tiong-tau3 e5 si5, chhin-chhiuN7 ou-am3 mi5; siu7 koaN2-tiok8 e5 lang5 hou7 i bih; to5-chau2 e5 peh-siN3 m7-thang ka7 i lou7-chhut.  4). Li2 tioh8 iong5-un2 Goa2 chiah e5 siu7 koaN2-tiok8 e5 lang5 kap li2 saN-kap tiam3.  Lun7-kau3 Mou5-ap, li2 tioh8 choe3 i siam2-bih e5 sou2-chai7, thoat-li7 chan5-hai7--e5 e5 bin7-cheng5; in-ui7 lek8-sek lang5-e5 kui ti7 bo5, hui2-biat8 e5 su7 soah--khi3, thun2-tah8 lang5--e5 tui3 kok-tiong tu5-biat8.  5). Beh u7 po2-cho7 in-ui7 chu5-ai3 lai5 kian3-siat, beh u7 seng5-sit8--e5 che7 ti7 hit teng2-bin7, ti7 Tai7-pit8 e5 pou3-piN5-lai7 teh sim2-phoaN3, kiu5 kong-peng5, kin2-kin2 kiaN5 kong-gi7.
	6). Goan2 thiaN-kiN3 Mou5-ap lang5 e5 kiau-ngou7, i kiau-ngou7 kau3-kek8; i e5 chu7-ko, i e5 kiau-ngou7, i e5 toa7 siu7-khi3; phin2-phong2 e5 oe7 si7 khang-khang.  7). Sou2-i2 Mou5-ap beh ui7-tioh8 Mou5-ap thi5-khau3, lang5-lang5 long2 beh thi5-khau3; lin2 beh ui7-tioh8 Kiat-jiN2 Hap-liat8-siat e5 phu5-to5-piaN2 lai5 thou2-khui3, siu7-phah chin siong-tiong7.  8). In-ui7 Hi-sit8-pun2 e5 chhan5 ta--khi3; Se-pi2-ma2 e5 phu5-to5-chhiu7 iah8 si7 an2-ni; liat8-kok e5 chu2 at-chih8 i te7-it ho2 e5 ki, chiah e5 ki chhun kau3 Nga2-sia7, thoaN3 kau3 khong3-ia2; i e5 ki chhun-chhut poaN5-ke3 hai2.  9). Sou2-i2 goa2 beh ui7-tioh8 Se-pi2-ma2 e5 phu5-to5-chhiu7 ai-khau3 kap Nga2-sia7 lang5 e5 ai-khau3 chit8-iuN7; Hi-sit8-pun2, I2-li7-a-li7 ah, goa2 beh eng7 bak8-sai2 koan3-ak li2, in-ui7 lin2 siu-seng5 ke2-chi2 kap gou7-kak e5 si5, hoah-hiam3 e5 siaN hut-jian5 kau3.  10). Tui3 pui5 e5 chhan5-tiong chhiuN2-khi3 hoaN-hi2 khoai3-lok8, ti7 phu5-to5-hng5 tek-khak bo5 chhiuN3-koa, iah8 bo5 hoaN-hi2 e5 siaN; tah8-chiu2-e5 ti7 chiu2-khut-lai7 bo5 tah8-chhut chiu2; goa2 hou7 i hoaN-hi2 e5 siaN soah.  11). In-ui7 an2-ni, goa2 e5 sim-pak ui7-tioh8 Mou5-ap chhin-chhiuN7 khim5 chhut siaN, goa2 e5 sim-tng5 ui7-tioh8 Kiat-jiN2 Hap-liat8-siat iah8 si7 an2-ni.  12). Mou5-ap lang5 tiau5-kiN3 e5 si5, ti7 koaiN5 e5 sou2-chai7 ia3-sian7, koh kau3 i e5 seng3-sou2 ki5-to2, iah8 boe7 chiaN5.
	13). Che si7 Ia5-ho5-hoa cheng5 lun7 Mou5-ap sou2 kong2 e5 oe7.  14). Chong2-si7 hian7-chai7 Ia5-ho5-hoa e5 oe7 kong2, SaN-ni5-lai7, chiau3 tng5-kang e5 ni5-han7, Mou5-ap e5 eng5-kng kap i e5 cheng3-lang5 beh tu2-tioh8 leng5-jiok8; sou2 chhun e5 lang5 chin-chio2, bo5 chiuN7-sng3.

[17]	Lun7 Tai7-ma2-sek e5 bek8-si7.
	KhoaN3 ah, Tai7-ma2-sek i2-keng siu7 hoe3--khi3, bo5 koh choe3 siaN5, tek-khak piN3-choe3 hau7-phiaN-phe3 e5 tui.  2). A-lo5-jiN2 e5 siaN5 i2-keng siu7 pang3-sak, tek-khak chiaN5-choe3 chhi7-iuN5 e5 sou2-chai7; iuN5 to2 ti7-hia, bo5 lang5 phah-kiaN in.  3). I2-hoat-lian5 e5 soaN-che7, Tai7-ma2-sek e5 kok-koan5, A-lan5 sou2 chhun e5 peh-siN3, long2 beh chhin-chhiuN7 I2-sek-liat8 e5 eng5-kng bo5--khi3; che si7 ban7-kun e5 Ia5-ho5-hoa kong2 e5.
	4). Kau3 hit-jit8 Nga2-kok e5 eng5-kng beh soe-poh8, i e5 pui5 e5 sin-the2 beh siau-san2.  5). Chiu7 beh chhin-chhiuN7 siu-koah e5 lang5 siu gou7-kak, eng7 chhiu2 koah hiah e5 sui7; koh chhin-chhiuN7 lang5 ti7 Li7-hoat8-im e5 soaN-kok khioh beh8-seh.  6). In tiong-kan sou2 chhun--e5 bo5 loa7-choe7, chhin-chhiuN7 lang5 kong2 kaN-na2-chhiu7, ti7 te7-it-koaiN5 e5 ki-be2, chi2-u7 nng7 saN liap8, ti7 ke2-chi2-chhiu7 chhun-hng7 e5 ki-be2, chi2-u7 si3 gou7 liap8; che si7 Ia5-ho5-hoa I2-sek-liat8 e5 Siong7-te3 kong2 e5.  7). Tng hit-jit8 lang5 beh giong2-bong7 cho7-hoa3 i e5 Chu2, bak8-chiu beh koan-khoaN3 I2-sek-liat8 e5 Seng3--e5.  8). In bo5 koh giong2-bong7 ka-ki7 e5 chhiu2 sou2 khi2 e5 che3-toaN5, bo5 koh koan-khoaN3 ka-ki7 e5 chng2-thau5-a2 sou2-cho7 e5 chha5-thiau7, a2-si7 jit8 e5 siong7.  9). Ti7 hit-jit8 in kian-kou3 e5 siaN5 beh chhin-chhiuN7 chhiu7-na5-lai7 kap soaN-be2-liu sou2 khi3-sak e5 sou2-chai7, chiu7-si7 in cha2-cheng5 ti7 I2-sek-liat8 lang5 e5 bin7-cheng5 sou2 khi3-sak--e5; an2-ni toe7 chiu7 pha-hng.  10). In-ui7 li2 boe7 ki3--tit kiu3 li2 e5 Siong7-te3, bo5 ki3-liam7 choe3 li2 e5 khui3-lat8 e5 chioh8-poaN5; sou2-i2 li2 chai chin sim-sek e5 chhiu7-a2-chai, iah8 cheng3 pat8-iuN7 e5 cheng2.  11). Chai-cheng3 e5 jit8 li2 ka7 i ui5 li5-pa; kau3 cha2-khi2 si5, hou7 li2 sou2-cheng3-e5 khui-hoe; chong2-si7 ti7 iu-khou2 choat8-bang7 thang3-thiaN3 e5 jit8, sou2 siu-koah-e5 long2 pe-le--khi3.
	12). ThiaN ah, u7 choe7-choe7 peh-siN3 e5 siaN, in hoa7-hoa7-hau2 chhin-chhiuN7 hai2 e5 hoa7-hoa7-hau2; u7 liat8-kok e5 chau2-chong5, in chau2-chong5 chhin-chhiuN7 toa7-chui2 e5 chau2-chong5.  13). Liat8-pang chau2-chong5, chhin-chhiuN7 choe7-choe7 chui2 e5 chau2-chong5; chong2-si7 Siong7-te3 hoah in, in chiu7 chau2--khi3 hng7-hng7, koh siu7 tui-koaN2, chhin-chhiuN7 soaN-teng2 hong-cheng5 e5 chhou-khng, koh chhin-chhiuN7 toa7-hong thau5-cheng5 teh kng2 e5 mih8.  14). E5-hng si5 u7 kiaN-hiaN5; thiN iau2-be7 kng, in chiu7 bo5--khi3; che si7 chhiuN2 goan2 e5 lang5 sou2 tit-tioh8 e5 hun7, si7 kiap goan2 e5 lang5 e5 po3-eng3.

[18]	Ha7 ah, Kou2-sit8 chiah e5 ho5-goa7, i e5 sit8 phiat8-phiat8 hau2 e5 toe7.  2). I chhe su3-chia2 ke3-hai2, che7 lou5-ui2 e5 chun5 ti7 chui2-bin7, kong2, Lin2 chiah e5 kin2-khoai3 e5 su3-chia2, tioh8 kau3 koaiN5-toa7 kng-kut8 e5 peh-siN3 hia, tui3 khai-kok i2-lai5, hiah e5 peh-siN3 kek8-ki5 thang kiaN, si7 pun toe7-kai3 thun2-tah8 lang5 e5, in e5 toe7 u7 kang-ho5 pun-khui.  3). Se3-chiuN7 it-chhe3 khia7-khi2 e5 peh-siN3, kap tiam3 ti7 toe7-chiuN7 e5 lang5 ah, soaN-teng2 khia7 toa7-ki5 e5 si5 lin2 tioh8 khoaN3, pun5 sau3-kak e5 si5 lin2 tioh8 thiaN.
	4). In-ui7 Ia5-ho5-hoa tui3 goa2 an2-ni kong2, Tng jit8-si5 u7 thiN-khi3 e5 iam7-jiat8, siu-koah e5 joah8-thiN u7 lou7-chui2 e5 hun5-bu7 e5 si5, Goa2 ti7 Goa2 khia7-khi2 e5 sou2-chai7 beh cheng7-cheng7 che7 teh-khoaN3.  5). Siu-koah e5 tai7-seng, hoe i2-keng khui sia7, hoe iah8 kiat-chiaN5 beh sek8 e5 phu5-to5, i beh eng7 liam5-a2 koah-khi3 nng2 e5 ki, koh beh chian2-tu5 am7-am7 e5 tin5.  6). Long2 beh hiat hou7 soaN-kan e5 eng-chiau2, kap toe7-chiuN7 e5 ia2-siu3; he7-thiN e5 eng-chiau2 beh hioh ti7-hia, tang-thiN e5 ia2-siu3 long2 beh to2 ti7-hia.  7). Kau3 hit-si5 chit e5 koaiN5-toa7 kng-kut8 e5 peh-siN3, chiu7-si7 tui3 khai-kok i2-lai5 kek8-ki5 thang kiaN, pun toe7-kai3 thun2-tah8 lang5 e5, in e5 toe7 u7 kang-ho5 pun-khui, in beh chiong le2-mih8 hian3 hou7 ban7-kun e5 Ia5-ho5-hoa, chiu7-si7 hian3-kau3 Sek-an soaN, Ia5-ho5-hoa an-ti3 I e5 mia5 e5 sou2-chai7.

[19]	Lun7 Ai-kip8 e5 bek8-si7.
	KhoaN3 ah, Ia5-ho5-hoa che7 kin2-kin2 e5 hun5 lim5-kau3 Ai-kip8; Ai-kip8 e5 ngou2-siong7 ti7 I e5 bin7-cheng5 ngiauh8-ngiauh8-chhoah; Ai-kip8 lang5 e5 sim ti7 lai7-bin7 siau-iuN5.  2). Goa2 beh kek-tong7 Ai-kip8 lang5 kong-kek Ai-kip8 lang5, hiaN-ti7 kong-kek hiaN-ti7, chhu3-piN kong-kek chhu3-piN, siaN5 kong-kek siaN5, kok kong-kek kok.  3). Ai-kip8 lang5 e5 sim-sin5 beh ti7 lai7-bin7 sit-taN2; Goa2 beh pai7-hoai7 in e5 ke3-bou5; in beh kiu5 ngou2-siong7 kap liam7-chiu3--e5, choe3 tang5-ki e5, kiaN5 sia5-sut8 e5.  4). Goa2 beh chiong Ai-kip8 lang5 kau ti7 chan5-jim2 e5 chu2 e5 chhiu2, kiong5-po7 e5 ong5 beh koan2-hat in; che si7 Chu2 ban7-kun e5 Ia5-ho5-hoa kong2 e5.
	5). Hai2-tiong e5 chui2 beh choat8-tng7, ho5-chui2 beh siau-bo5 ta--khi3.  6). Kang-ho5 beh piN3 chhau3-bi7, Ai-kip8 e5 ho5-chui2 beh kiam2-chio2, ta-la--khi3; lou5-ui2 kap lou5-tek long2 kou-ta5.  7). Ho5-piN kap Ho5-khau2 e5 chhau2-pou, i2-kip8 Ho5-piN sou2 chai-cheng3--e5 long2 kou-ta5, siu7 sau3-tu5 bo5--khi3.  8). Tho2-hi5--e5 beh thi5-khau3, pang3-tio3 ti7 Ho5--nih-e5 beh pi-siong; pha-bang7 ti7 chui2--nih-e5 beh soe-pai7.  9). Cheh iu3-toe7 e5, kap chit peh8-pou3 e5, long2 beh kian3-siau3.  10). Kok-ka e5 thiau7-chioh8 beh tu2-tioh8 phah-chhui3, sou2 u7 e5 chhiaN3-kang lang5 sim beh hoan5-lo2.
	11). So2-an e5 siu2-leng2 kek8-ki5 gu5-gong7; Hoat-lo2 toa7 ti3-hui7 e5 bou5-su7 sou2 ke3-ek8--e5 chiaN5-choe3 gu5-chhun2.  Lin2 thai2-tho2 kaN2 tui3 Hoat-lo2 kong2, Goa2 si7 ti3-hui7 lang5 e5 kiaN2-sun, goa2 si7 sian-ong5 e5 kiaN2-sun?  12). Li2 e5 ti3-hui7 e5 lang5 ti7 toh-loh8? ban7-kun e5 Ia5-ho5-hoa lun7 Ai-kip8 sou2 tiaN7-tioh8 e5 chi2-i3, in thang lai5 chai, thang ka7 li2 kong2 lah.  13). So2-an e5 siu2-leng2 long2 piN3-choe3 gong7, Lo5-hut e5 siu2-leng2 long2 siu7 be5-hek8; Ai-kip8 chi-phai3 chhu3-kak-thau5 e5 chioh8 chhoa7 i e5 peh-siN3 ti7 be5-lou7.  14). Ia5-ho5-hoa eng7 koai7-biu7 e5 sin5 chham-jip8 ti7 in tiong-kan, ti3-kau3 in chhoa7 Ai-kip8 it-chhe3 sou2-kiaN5-e5 long2 chha-chhok, chhin-chhiuN7 chiah8-chiu2-chui3 e5 lang5 au2-thou3 e5 si5, tang-to2 sai-oai chit8-iuN7.  15). Ai-kip8 e5 tiong-kan, bo5-lun7 thau5 kap be2, chang-ki kap lou5-ui2 sou2 choe3 e5 kang, bo5 chit8-hang7 oe7 chiaN5.
	16). Kau3 hit-jit8 Ai-kip8 beh chhin-chhiuN7 hu7-jin5-lang5 chit8-iuN7, koh beh kiaN-hiaN5 ngiauh8-ngiauh8-chhoah, in-ui7 ban7-kun e5 Ia5-ho5-hoa e5 chhiu2 e5 bu2-lang7, chiu7-si7 I ti7 in e5 teng2-bin7 sou2 bu2-lang7 e5.  17). Iu5-tai7 toe7 beh choe3 Ai-kip8 sou2 kiaN-hiaN5 e5; kiN3-na7 tui3 i kong2-khi2 Iu5-tai7 toe7 i chiu7 kiaN-hiaN5; che si7 ban7-kun e5 Ia5-ho5-hoa tui3 ti7 Ai-kip8 sou2 tiaN7-tioh8 e5 chi2-i3.  18). Tng hit-jit8 Ai-kip8 toe7 beh u7 gou7 e5 siaN5 kong2 Ka-lam5 e5 khuiN-khau2, koh ki2 ban7-kun e5 Ia5-ho5-hoa lai5 chiu3-choa7; beh u7 chit8-e5 chheng-choe3 biat8-bo5 e5 siaN5.
	19). Tng hit-jit8 ti7 Ai-kip8 toe7 e5 tiong-kan, beh ui7-tioh8 Ia5-ho5-hoa khi2 chit8-cho7-toaN5; ti7 Ai-kip8 e5 pian-kai3, beh ui7 Ia5-ho5-hoa khia7 chit8-ki thiau7.  20). Che long2 beh ti7 Ai-kip8 toe7 ui7 ban7-kun e5 Ia5-ho5-hoa choe3 ki3-ho7 kap cheng3-ku3; Ai-kip8 lang5 in-ui7 siu7 lang5 e5 che3-ap, ai-kiu5 Ia5-ho5-hoa, I chiu7 chhe chit8-ui7 chin2-kiu3--e5, chiu7-si7 u7 chai5-leng5--e5 lai5 chin2-kiu3 in.  21). Ia5-ho5-hoa beh hou7 Ai-kip8 lang5 bat I; ti7 hit-jit8 Ai-kip8 lang5 tek-khak bat Ia5-ho5-hoa, iah8 beh hian3 che3-mih8 kap le2-mih8 keng3-pai3 I; koh tui3 Ia5-ho5-hoa he7-goan7 sia7-goan7.  22). Ia5-ho5-hoa beh phah Ai-kip8, iah8 phah, iah8 i-ti7 i; in beh kui-ng3 Ia5-ho5-hoa, I beh thiaN in e5 ki5-to2, lai5 i-ti7 in.
	23). Tng hit-jit8 beh u7 toa7-lou7 tui3 Ai-kip8 thau3-kau3 A-sut8; A-sut8 lang5 beh jip8 Ai-kip8, Ai-kip8 lang5 iah8 beh jip8 A-sut8; Ai-kip8 lang5 beh kap A-sut8 lang5 saN-kap hok8-sai7 Ia5-ho5-hoa.
	24). Tng hit-jit8 I2-sek-liat8 beh kap Ai-kip8 chham A-sut8, saN-e5 piN5-liat8, hou7 toe7-chiuN7 e5 lang5 tit-tioh8 hok-khi3.  25). In-ui7 ban7-kun e5 Ia5-ho5-hoa su3-hok in, kong2, Ai-kip8 Goa2 e5 peh-siN3, A-sut8 Goa2 e5 chhiu2 sou2-cho7-e5, I2-sek-liat8 Goa2 e5 san2-giap8, long2 u7 hok-khi3.

[20]	A-sut8 ong5 Sat-jiN2-kun chhe Tha-jiN2-tham3 kau3 A-sit8-tut8 hit-ni5, Tha-jiN2-tham3 chiu7 kong-phoa3 A-sit8-tut8 lai5 chhu2 i;  2). hit-si5 Ia5-ho5-hoa thok-tiong7 A-mou5-su e5 kiaN2 I2-sai3-a kong2, Khi3--ah, li2 tioh8 thau2 li2 io--nih e5 moa5-pou3, thng3 li2 kha--nih e5 oe5.  I2-sai3-a chiau3 an2-ni choe3, thng3-theh chhiah-kha lai5 kiaN5.  3). Ia5-ho5-hoa kong2, Goa2 e5 lou5-pok8 I2-sai3-a thng3-theh chhiah-kha lai5 kiaN5 saN-ni5 ku2, choe3 koan-he7 ti7 Ai-kip8 kap Kou2-sit8 e5 tiau7-thau5 ki5-su7;  4). chhin-chhiuN7 an2-ni, A-sut8 ong5 beh chiong Ai-kip8 e5 siu7-liah8--e5, Kou2-sit8 e5 siu7 chhian-soa2--e5 chhoa7 khi3, bo5-lun7 lo2-iu3, thng3-theh chhiah-kha, lou7-chhut e7-the2, hou7 Ai-kip8 kian3-siau3.  5). In beh in-ui7 sou2 ng3-bang7 e5 Kou2-sit8, sou2 khoa-khau2 e5 Ai-kip8, lai5 kiaN-hiaN5 kian3-siau3.  6). Hit-si5 chiah e5 ian5-hai2 khia7-khi2 e5 peh-siN3 beh kong2, KhoaN3 ah, lan2 chiah-e5 peng5-sou3 sou2 ng3-bang7--e5, chiu7-si7 lan2 in-ui7 beh thoat-li7 A-sut8 ong5; chau2-khi3 kiu5 i chin2-kiu3--e5, ki3-jian5 an2-ni, lan2 thai2-tho2 oe7 to5-thoat ah?

[21]	Lun7 hai2-piN khong3-ia2 e5 bek8-si7.
	U7 tui3 khong3-ia2 tui3 thang-kiaN e5 toe7 lai5--e5, chhin-chhiuN7 lam5-hng e5 kong5-hong sau3 ke3--khi3.  2). Hou7 lang5 kiaN e5 iN7-siong7 i2-keng bek8-si7 goa2; khui2-cha3-e5 kiaN5 khui2-cha3, hui2-biat8-e5 kiaN5 hui2-biat8.  I2-lan5 ah, li2 tioh8 chiuN7--khi3, Bi2-thai3 ah, li2 tioh8 ui5-khun3 i; it-chhe3 e5 thou2-khui3 Goa2 hou7 i soah.  3). Sou2-i2 goa2 moa2-io thang3-thiaN3; thong3-khou2 chiong goa2 khiN5-tiau5, chhin-chhiuN7 hu7-jin5-lang5 siN kiaN2 e5 thong3-khou2; goa2 kiau-ka2 thiaN3 kau3 boe7-oe7 thiaN; goa2 kiaN-hiaN5 kau3 boe7 khoaN3.  4). Goa2 e5 sim be5-loan7, kiaN-hiaN5 phah-kiaN goa2; goa2 sou2 ian3-lok8 e5 e5-hng pian3-choe3 goa2 e5 ngiauh8-ngiauh8-chhoah.  5). In pai5-siat ian5-siat8, phai3 lang5 siu2-bang7, iah8 chiah8, iah8 lim; siu2-leng2 ah, lin2 tioh8 khi2--lai5 eng7 iu5 boah tin5-pai5.  6). Chu2 tui3 goa2 kong2, Li2 khi3 siat-hoat siu2-bang7 e5, hou7 i chiong sou2 khoaN3-kiN3--e5 lai5 po3-ko3.  7). I khoaN3-kiN3 kun-tui7, khia5-be2--e5, chit8-tui3 chit8-tui3, koh u7 lu5-tui7, lok8-to5-tui7, long2 teh lai5; chiu7 beh aN3 hi7-khang siong5-se3 thiaN.  8). I chhin-chhiuN7 sai hau2-kio3, kong2, Chu2--ah, goa2 jit8--si5 tiaN7-tiaN7 khia7 ti7 bang7-ko-lau5, kui-mi5 khia7 ti7 goa2 chiu2-kiN e5 sou2-chai7.  9). KhoaN3 ah, u7 chit8-tui7 e5 be2-peng, chit8-tui3 chit8-tui3 teh lai5.  I koh in3 kong2, Pa-pi2-lun5 to2-hoai7 lah, to2-hoai7 lah; i it-chhe3 sin5-beng5 e5 siong7 long2 phah-chhui3 ti7-toe7--nih.  10). Goa2 siu7 lun2 e5 tiu7-pe2, goa2 chhek-tiuN5 e5 gou7-kak ah, goa2 tui3 ban7-kun e5 Ia5-ho5-hoa I2-sek-liat8 e5 Siong7-te3, sou2 thiaN-kiN3--e5, long2 ka7 lin2 kong2 lah.
	11). Lun7 Tou7-ma2 e5 bek8-si7.
	U7 tui3 Se-jiN2 kio3 goa2 kong2, Siu2-bang7--e5 ah, mi5-kan sim2-mih8 si5? Siu2-bang7--e5 ah, mi5-kan sim2-mih8 si5?  12). Siu2-bang7--e5 in3 kong2, Cha2-khi2-si5 beh kau3, ou-am3-mi5 iah8 lai5; li2 na7 beh mng7 chiu7 thang mng7; thang hoe5-thau5, koh lai5.
	13). Lun7 A-lah8-pek e5 bek8-si7.
	Ti2-tan3 kui-tin7 e5 chhut-goa7 lang5 ah, lin2 beh hioh-mi5 ti7 A-lah8-pek e5 chhiu7-na5-lai7.  14). The5-ma2 khia7-khi2 e5 peh-siN3 phang5 chui2 chhut-lai5 sang3 hou7 chhui3-ta--e5; theh8 piaN2 lai5 ngia5-chih to5-chau2--e5.  15). In-ui7 in siam2-pi7 lai7-kiam3, puih8-chhut e5 to, piN-an5 e5 keng, kap kau-chian3 e5 beng2-liat8.  16). Chu2 tui3 goa2 an2-ni kong2, Chit8-ni5 e5 lai7-bin7, chiau3 chhiaN3-kang e5 ni5-han7, Ki-tat8 it-chhe3 e5 eng5-kng beh long2 bo5--khi3.  17). Hiah-e5 kiah8 keng-chiN3 e5 Ki-tat8 e5 iong2-su7 sou2 chhun e5 giah8-siau3 chio2-chio2; in-ui7 che si7 Ia5-ho5-hoa I2-sek-liat8 e5 Siong7-te3 kong2 e5.

[22]	Lun7 iN7-siong7 e5 soaN-kok e5 bek8-si7.
	U7 sim2-mih8 tai7-chi3, hou7 li2 e5 peh-siN3 long2 chiuN7 chhu3-teng2 ah?  2). Li2 moa2-si3-koe3 hoah-hiam3, toa7-toa7 soan-hoa e5 siaN5, hoaN-hi2 e5 siaN5 ah, li2 tiong-kan siu7-thai5--e5 m7-si7 hou7 to thai5, iah8 m7-si7 ui7-tioh8 kau-chian3 lai5 si2.  3). Li2 sou2 u7 e5 koaN-tiuN2 choe3 chit8-e7 to5-chau2, long2 hou7 kiah8-keng e5 lang5 sou2 khun2-pak8; lin2 tiong-kan it-chhe3 hou7 lang5 chhe7--tioh8 e5, choe3 chit8-e7 siu7 khun2-pak8, in pun2 si7 chau2-khi3 hng7-hng7--e5.  4). Sou2-i2 goa2 kong2, Lin2 oat8-chau2 bo5 khoaN3 goa2, goa2 beh thong3-sim thi5-khau3; boh8-tit in-ui7 goa2 e5 peh-siN3 siu7 hui2-hoai7, lai5 bian2-kiong2 an-ui3 goa2.
	5). In-ui7 Chu2, ban7-kun e5 Ia5-ho5-hoa, hou7 iN7-siong7 e5 soaN-kok u7 kiau2-jiau2 thun2-tah8 be5-loan7 e5 jit8, siaN5 tu2-tioh8 kong-phoa3, ai-kio3 e5 siaN thau3-kau3 soaN-kan.  6). I2-lan5 toa3 chiN3-te7, koh u7 chai3-peng e5 chhia kap be2-peng; Kiat-jiN2 theh8-chhut tin5-pai5.  7). Li2 sui2 e5 soaN-kok, chian3-chhia moa2-moa2, iah8 u7 be2-peng ti7 siaN5-mng5 cheng5 pai5-liat8.  8). I tu5-khi3 Iu5-tai7 e5 jia-chah8; hit-jit8 li2 chiu7 chha5-khoaN3 kun-chong-kek8 e5 kun-khi3;  9). lin2 khoaN3-kiN3 Tai7-pit8 e5 siaN5 e5 phoa3-khiah chin-choe7; chiu7 chek-chu7 e7-ti5 e5 chui2.  10). Koh sng3 Ia5-lou7-sat-leng2 e5 chhu3-theh8, chiong chhu3 thiah-hui2 lai5 siu-pou2 siaN5-chhiuN5.  11). Koh ti7 nng7 e5 chhiuN5 e5 tiong-kan khui chit8 e5 tham5, lai5 toe2 ku7-ti5 e5 chui2; chong2-si7 lin2 bo5 giong2-bong7 choe3 i e5, ia7 bo5 siuN7-tioh8 tui3 kou2-cha2 chiaN5 i e5.  12). Tng hit-jit8 Chu2 ban7-kun e5 Ia5-ho5-hoa kah lang5 thi5-khau3, ai-siong thi3 thau5-mng5, ha5 moa5-pou3;  13). khoaN3 ah, u7 hoaN-hi2 khoai3-lok8, thai5-gu5 to2 iuN5, chiah8-bah lim-chiu2, kong2, Choe3 lan2 chiah8 choe3 lan2 lim, in-ui7 bin5-a2-jit8 beh si2--lah.  14). Ban7-kun e5 Ia5-ho5-hoa tui3 goa2 e5 hi7-khang chi2-si7 goa2, kong2, Lin2 chit e5 choe7 koat-toan3 boe7 sia3-bian2--tit, tit8-kau3 lin2 si2; che si7 Chu2, ban7-kun e5 Ia5-ho5-hoa kong2 e5.
	15). Chu2, ban7-kun e5 Ia5-ho5-hoa, an2-ni kong2, Khi3 ah, li2 khi3 kiN3 chit e5 chiang2 khou3-pang5 e5 , chiu7-si7 koan2-ke e5 Sia7-pek-na2, tui3 i kong2 Li2 ti7-chia siaN2-su7?  16). Li2 ti7-chia u7 sim2-mih8 lang5, hou7 li2 ti7-chia ui7-tioh8 ka-ki7 phah hun5-bong7? I ti7 koaiN5 e5 sou2-chai7 ui7 ka-ki7 phah hun5-bong7, ui7 ka-ki7 ti7 chioh8-poaN5 cho7 chit8 e5 khia7-khi2 e5 sou2-chai7.  17). KhoaN3 ah, Ia5-ho5-hoa beh chhin-chhiuN7 toa7-lat8 e5 lang5 chin7-lat8 ka7 li2 hiat--khi3; ia7 beh ka7 li2 pau bat8-bat8; I beh chiong li2 kng2 chiaN5 chit8-kng2, hiat ti7 khui-khoah e5 sou2-chai7 chhin-chhiuN7 hiat kiu5.  18). Li2 choe3 chu2-lang5 e5 ke e5 leng5-jiok8--e5, beh si2 ti7-hia; li2 eng5-kng e5 chhia ia7 beh ti7-hia.  19). Goa2 beh kek li2 e5 chit, lut li2 e5 ui7.  20). Kau3 hit-jit8 Goa2 beh tiau3 Goa2 e5 lou5-pok8, Hi-lek8-ka e5 kiaN2 I2-li7-a-keng3, lai5;  21). Goa2 beh chiong li2 e5 goa7-phau3 hou7 i chheng7, chiong li2 e5 io-toa3 hou7 i ha5, chiong li2 e5 cheng3-su7 e5 koan5, kau i e5 chhiu2; i beh choe3 Ia5-lou7-sat-leng2 khia7-khi2 e5 peh-siN3 kap Iu5-tai7 e5 ke e5 pe7.  22). Goa2 beh chiong Tai7-pit8 e5 ke e5 choan7-si5 he7 ti7 i e5 keng-thau5; i khui, chiu7 bo5 lang5 oe7 koaiN, i koaiN, chiu7 bo5 lang5 oe7 khui.  23). Goa2 beh kian3-lip8 i chhin-chhiuN7 teng teng3 ti7 kian-kou3 e5 sou2-chai7; i beh ka7 i e5 lau7-pe7 e5 ke choe3 eng5-kng e5 cho7-ui7.  24). Lang5 beh chiong i e5 lau7-pe7 e5 ke chiah e5 eng5-kng kiaN2 kap sun, hoan7-na7 khi3-ku7 e5 soe3-e5, tui3 poaN5 kau3 pan5 e5 khi3-ku7, long2 tiau3 ti7 i e5 teng2-bin7.  25). Ban7-kun e5 Ia5-ho5-hoa kong2, Tng hit-jit8 teng3 ti7 kian-kou3 e5 sou2-chai7 e5 teng beh se5--loh8-khi3; beh siu7 chho3-tng7 ka-lauh8 loh8-khi3, tiau3 ti7 i e5 teng2-bin7 e5 mih8 beh bo5--khi3; in-ui7 che si7 Ia5-ho5-hoa kong2 e5.

[23]	Lun7 Chhui-lo5 e5 bek8-si7.
	Tha-si e5 chun5 ah, lin2 tioh8 ai-khau3, in-ui7 Chhui-lo5 i2-keng pha-hng lah, sim7-chi3 bo5 chhu3-theh8, ia7 bo5 teh chhut-jip8; tui3 Ki-the5 e5 toe7-hng u7 po3 in chit e5 siau-sit.  2). Hai2-kiN5 khia7-khi2 e5 peh-siN3 ah, cha2-si5 Se-tun3 e5 seng-li2 lang5 ke3-hai2 hou7 lin2 tit-tioh8 chhiong-seng7, taN lin2 tioh8 cheng7-cheng7 bo5 oe7.  3). Ti7 toa7-chui2 e5 teng2-bin7, Se-hat e5 bi2-niu5, Ni5-lo5 ho5 e5 ngou2-kok si7 Chhui-lo5 sou2 chin3-jip8--e5, i choe3 liat8-kok e5 pou-thau5.  4). Se-tun3 ah, li2 tioh8 kian3-siau3, in-ui7 toa7-hai2 kong2, chiu7-si7 hai2-kiN5 e5 oe7-sou2 kong2, Goa2 bo5 hoai5-in7, ia7 bo5 u7 siN-kiaN2, bo5 u7 iuN2-chhi7 ta-pou-kiaN2 ia7 bo5 u7 bu2-iong2 chai7-sek-lu2.  5). Chit e5 hong-siaN thoan5 kau3 Ai-kip8, in beh ui7-tioh8 Chhui-lo5 e5 hong-siaN kek8-ki5 thang3-thiaN3.  6). Lin2 tioh8 ke3-khi3 Tha-si; hai2-kiN5 khia7-khi2 e5 peh-siN3 ah, lin2 tioh8 ai-khau3.  7). Che si7 lin2 khoai3-lok8 e5 siaN5 mah? i e5 teng2 se3-tai7 chiu7-si7 tui3 kou2-cha2 i2-lai5, i e5 kha bat soa2 i kau3 hng7-hng7 khia7-khi2.  8). Chi7-chui7 tiaN7-tioh8 chit e5 i3-su3 kong-kek Chhui-lo5 ah? i pun2 si7 hoat-chhut bian2-liu5 e5, i e5 seng-li2-lang5 si7 ong5-chhin, i e5 boe2-boe7-e5 si7 se3-chiuN7 e5 kui3-chok8.  9). Ban7-kun e5 Ia5-ho5-hoa tiaN7-tioh8 i, beh leng5-jiok8 it-chhe3 eng5-kng e5 kiau-ngou7, hou7 se3-chiuN7 it-chhe3 e5 kui3-chok8 tu2-tioh8 khoaN3-khin.  10). Tha-si e5 peh-siN3 ah, li2 tioh8 pian3-kiaN5 li2 e5 toe7-hng chhin-chhiuN7 Ni5-lo5 ho5, bo5 koh u7 khu-sok.  11). I i2-keng chhun I e5 chhiu2 ti7 hai2--nih, hou7 liat8-kok tin2-tang7.  Lun7-kau3 Ka-lam5, Ia5-ho5-hoa bat hoan-hu3 tioh8 hui2-hoai7 i e5 oe7-sou2.  12). I kong2, Li2 siu7 leng5-jiok8 e5 chai7-sek-lu2, Se-tun3 e5 cha-bou2-kiaN2 ah, li2 tek-khak bo5 koh tit-tioh8 khoai3-lok8 lah; khi2-lai5 ke3--khi3 Ki-the5, chiu7 ti7-hia ia7 bo5 tit-tioh8 an-hioh.  13). KhoaN3 ah, Ka-lek8-ti2 lang5 e5 toe7, chit e5 peh-siN3 taN bo5--lah; A-sut8 lang5 hou7 i choe3 ia2-siu3 khia7-khi2 e5 sou2-chai7; in khi2 in e5 chiu2-kiN-lau5 hui2-hoai7 in e5 keng-tian7, hou7 i choe3 pha-hng.  14). Tha-si e5 chun5-chiah ah, lin2 tioh8 ai-khau3; in-ui7 lin2 e5 oe7-sou2 piN3-choe3 pha-hng e5 sou2-chai7.
	15). Tng hit-jit8 Chhui-lo5 beh hou7 lang5 boe7-ki3--tit lek8-ke3 chhit-chap8 ni5, chiau3 chit8 e5 ong5 e5 jit8-chi2; chhit-chap8 ni5 au7 Chhui-lo5 e5 keng2-hong2 beh chhin-chhiuN7 ki7-lu2 sou2 chhiuN3 e5 koa.  16). Li2 chit e5 hou7 lang5 boe7-ki3--tit e5 ki7-lu2 ah, theh8 khim5 si3-koe3 kiaN5 siaN5-lai7; toaN5 ho2-thiaN, chhiuN3 choe7-choe7, hou7 lang5 koh ki3-tit li2.  17). Chhit-chap8 ni5 au7, Ia5-ho5-hoa beh koan3-kou3 Chhui-lo5, i chiu7 beh koh than3 chiN5, kap se3-chiuN7 e5 ban7-kok kau-koan.  18). I e5 he3-mih8 kap sou2 than3 e5 chiN5 beh choe3 seng3, kui hou7 Ia5-ho5-hoa, bo5 beh khng3--teh, bo5 beh chek-chu7; in-ui7 i e5 he3-mih8 beh hou7 tiam3 ti7 Ia5-ho5-hoa bin7-cheng5 e5 lang5, hou7 in chiah8-pa2, koh chheng7 tong3--tit ku2-ku2 e5 saN.

[24]	KhoaN3 ah, Ia5-ho5-hoa hou7 toe7 khang-hu, piN3-choe3 pha-hng, koh chiong toa7-toe7 hoan-lin3-tng2, hou7 khia7-khi2 e5 peh-siN3 si3-soaN3.  2). Hit-si5 peh-siN3 chaiN2-iuN7, che3-si iah8-si7 an2-ni; lou5-pok8 chaiN2-iuN7, chu2-lang5 iah8-si7 an2-ni; lu2-pi7 chaiN2-iuN7, chu2-bu2 iah8-si7 an2-ni; boe2-mih8--e5 chaiN2-iuN7, boe7-mih8--e5 iah8-si7 an2-ni; pang3-che3--e5 chaiN2-iuN7, chioh-che3-e5 iah8-si7 an2-ni; theh8 li7-sek--e5 chaiN2-iuN7, chhut li7-sek--e5 iah8-si7 an2-ni.  3). Toe7 beh choe3-chit8-e7 khang-hu, long2 tu2-tioh8 chhiuN2-kiap; in-ui7 chit e5 oe7 si7 Ia5-ho5-hoa kong2--e5.  4). Toe7-chiuN7 pi-ai soe-the3, se3-kai3 hu2-pai7 soe-the3, toe7-chiuN7 tiam3-ti7 koaiN5-ui7 e5 lang5 iah8 hu2-pai7.  5). Toe7 hou7 khia7-khi2 hit e5 teng2-bin7 e5 peh-siN3 phah la5-sam5, in-ui7 in hoan7-tioh8 hiah e5 lut8-hoat, hoe3-bo5 lut8-le7, poe7-biu7 eng2-oan2 e5 iok.  6). Sou2-i2 toe7 hou7 chiu3-chou2 thun-biat8, khia7-khi2 ti7 hit teng2-bin7--e5 siu7 gi2-choe7; toe7-chiuN7 khia7-khi2 e5 peh-siN3 siu7-sio, sou2-chhun e5 lang5 chio2-chio2.  7). Sin e5 chiu2 pi-ai, phu5-to5-chhiu7 hui2-hoai7; sim-lai7 khoai3-lok8--e5 long2-chong2 thou2-khui3.  8). Phah-kou2 e5 khoai3-lok8 cheng7-cheng7, ian3-lok8--e5 e5 siaN-im long2 soah; toaN5-khim5 e5 khoai3-lok8 iah8 cheng7-cheng7.  9). In boe7 tit-tioh8 chhiuN3-koa lim-chiu2; kau7-chiu2 tui3 ti7 lim e5 lang5 beh chiaN5-choe3 khou2.  10). Pha-hng e5 siaN5 i2-keng thiah-hui2; tak8-keng chhu3 long2 koaiN-mng5, lang5 long2 boe7-tit jip8.  11). Ti7 koe-lou7 in-ui7 chiu2 u7 pi-ai e5 siaN; it-chhe3 e5 hoaN-hi2 piN3-choe3 ou-am3, toe7-chiuN7 e5 khoai3-lok8 long2 bo5--khi3.  12). SiaN5-lai7 i2-keng pha-hng, siaN5-mng5 long2 hui2-hoai7.  13). In-ui7 ti7 toe7-chiuN7, ban7 peh-siN3 e5 tiong-kan, beh chhin-chhiuN7 phah-ke3-liau2 e5 kaN-na2-chhiu7, koh chhin-chhiuN7 phu5-to5 ban2-liau2 iau2 chhun--e5 chit8-iuN7.  14). Chiah e5 lang5 beh chhut toa7-siaN, beh hoaN-hi2 kio3; in ui7-tioh8 Ia5-ho5-hoa e5 ui-giam5, tui3 hai2--nih lai5 au5-kio3.  15). In-ui7 an2-ni lin2 tioh8 ti7 tang-hng eng5-kng Ia5-ho5-hoa; ti7 chiah e5 hai2-su7 eng5-kng Ia5-ho5-hoa I2-sek-liat8 Siong7-te3 e5 mia5.
	16). Goan2 thiaN-kiN3 tui3 toe7-kek8 u7 lang5 chhiuN3-koa, kong2, Eng5-kng kui ti7 gi7 e5 lang5.  Chong2-si7 goa2 kong2, Goa2 siau-biat8 lah, goa2 siau-biat8 lah; goa2 u7 chai-e7 ah, khui2-cha3--e5 kiaN5 khui2-cha3, khui2-cha3-e5 toa7 kiaN5 khui2-cha3.  17). Toe7-chiuN7 khia7-khi2 e5 peh-siN3 ah, kiaN-hiaN5, ham7-khiN, oah8-tauh long2 lim5-kau3 li2.  18). Siam2-pi7 kiaN-hiaN5 e5 siaN--e5, beh poah8-loh8 ham7-khiN; tui3 ham7-khiN khi2-lai5--e5 beh hou7 oah8-tauh tauh-tioh8; in-ui7 thiN-teng2 e5 thang-a2 long2 khui, toe7 e5 kun-ki iah8 tin2-tang7.  19). Toe7 choe3 chit8-e7 pho3-hoai7, toe7 it-chin7 pang-lih8, toe7 toa7-toa7 io5-choah.  20). Toe7 beh tian-tian to2-to2, chhin-chhiuN7 chiu2-chui3 e5 lang5; koh io5-lai5 io5-khi3, chhin-chhiuN7 tiau3-chhng5; choe7-koa3 tang7-tang7 teh--in, tek-khak to2--loh8-khi3, boe7-oe7 koh khi2-lai5.
	21). Kau3 hit-jit8 Ia5-ho5-hoa ti7 koaiN5 e5 sou2-chai7 chek-hoat8 koaiN5 e5 sou2-chai7 e5 cheng3 kun-peng; ti7 toe7-chiuN7 beh chek-hoat8 toe7-chiuN7 e5 liat8-ong5.  22). In beh siu7 chu7-chip8, chhin-chhiuN7 hoan7-lang5 siu7 chu7-chip8 ti7 ham7-khiN; iah8 beh siu7 koaiN ti7 kaN-lai7; choe7-choe7 jit8 liau2-au7, chiu7 beh u7 lim5-kau3 in--e5.  23). Hit-si5 geh8 beh kian3-siau3, jit8 beh lau3-khui3; in-ui7 ban7-kun e5 Ia5-ho5-hoa beh ti7 Sek-an soaN ti7 Ia5-lou7-sat-leng2 choe3-ong5, ti7 I e5 tiong2-lo2 e5 bin7-cheng5 beh u7 eng5-kng.

[25]	Ia5-ho5-hoa ah, Li2 si7 goa2 e5 Siong7-te3, goa2 beh chun li2 choe3-koaiN5, goa2 beh o-lo2 li2 e5 mia5; in-ui7 Li2 eng7 tiong-sin3 seng5-sit8 kiaN5 ki5-biau7 e5 su7, chiu7-si7 Li2 tui3 kou2-cha2 sou2 gi2-tiaN7--e5.  2). In-ui7 Li2 hou7 siaN5 piN3-choe3 thou5-tui, hou7 kian-kou3 e5 siaN5 piN3-choe3 hau7-phiaN-phe3, hou7 goa7-pang lang5 e5 keng-tian7 bo5 koh choe3-siaN5, eng2-oan2 bo5 koh khi2-cho7.  3). Sou2-i2 iong2-beng2 e5 peh-siN3 beh eng5-kng Li2, kiong5-po7 e5 kok e5 siaN5 beh kiaN-ui3 Li2.  4). In-ui7 tng kiong5-po7 e5 lang5 chhui-pek lang5 e5 si5, chhin-chhiuN7 toa7-hong tit8-tit8 chhe chhiuN5-piah, Li2 chiu7 choe3 song3-hiong lang5 e5 oe7-sou2, choe3 khun3-khou2 lang5 kip-lan7-tiong e5 oe7-sou2, choe3 siam2-pi7 toa7-hong e5 sou2-chai7, choe3 siam2-pi7 iam7-jiat8 e5 im3-ng2.  5). Li2 beh chou2-chi2 goa7-pang lang5 e5 soan-hoa, chhin-chhiuN7 ta-toe7 e5 jiat8-khi3 he5--loh8-khi3; kim3-chi2 kiong5-po7 e5 lang5 chhiuN3 thai5-iaN5 e5 koa, chhin-chhiuN7 jiat8-khi3 siu7 hun5 e5 iaN2 siau-bo5.
	6). Ti7 chit e5 soaN ban7-kun e5 Ia5-ho5-hoa beh ui7-tioh8 ban7 peh-siN3 eng7 ho2-mih8 pai5-siat ian5-toh, eng7 ku7-chiu2 kap kut-chhe2 moa2-moa2 e5 ho2-mih8, i2-kip8 che7-chheng e5 ku7-chiu2, pai5-siat ian5-toh.  7). Koh ti7 chit e5 soaN I beh tu5--khi3 ta3 ban7 peh-siN3 e5 phe3, kap jia-kham3 ban7-kok e5 pou3-phang5.  8). I u7 thun-biat8 si2-bo5 kau3 eng2-oan2; Chu2 Ia5-ho5-hoa beh chhit-khi3 cheng3-lang5 bin7--nih e5 bak8-sai2; koh tui3 phou2-thiN-e7 tu5--khi3 I e5 peh-siN3 e5 kian3-siau3; in-ui7 che si7 Ia5-ho5-hoa kong2 e5.
	9). Kau3 hit-jit8 lang5 beh kong2, KhoaN3 ah, che si7 goan2 e5 Siong7-te3, goan2 peng5-sou3 theng3-hau7 I.  I beh chin2-kiu3 goan2; che si7 Ia5-ho5-hoa; goan2 peng5-sou3 theng3-hau7 I, goan2 beh in-ui7 I e5 kiu3-un lai5 hoaN-hi2 khoai3-lok8.  10). Ia5-ho5-hoa e5 chhiu2 beh hoaN7 ti7 chit e5 soaN, Mou5-ap lang5 ti7 sou2 khia7-khi2 e5 toe7 beh siu7 thun2-tah8, chhin-chhiuN7 ta-chhau2 siu7 thun2-tah8 ti7 pun3-so3-ti5 e5 chui2-lai7.  11). I beh ti7 hit tiong-kan thi2-khui chhiu2, chhin-chhiuN7 siu5-chui2--e5 thi2-khui chhiu2 teh siu5; chong2-si7 I beh hou7 i e5 kiau-ngou7 kap i e5 chhiu2 sou2 kiaN5 e5 khui2-ke3, choe3 chit8-e7 pai7--loh8-khi3.  12). Li2 siaN5-chhiuN5 kian-kou3 e5 koaiN5-tai5, I beh chhia-to2 i, hui2-biat8 i, thiah kau3 piN5-toe7, ke7 kau3 tin5-ai.

[26]	Tng hit-jit8 ti7 Iu5-tai7 toe7, lang5 tek-khak chhiuN3 chit e5 koa, kong2, Goan2 u7 kian-kou3 e5 siaN5; I beh eng7 kiu3-un lip8 choe3 siaN5-chhiuN5, choe3 goa7-teng5-siaN5.  2). Tioh8 khui chiah e5 mng5, hou7 siu2 sin3-sit8 gi7 e5 peh-siN3 tit-tioh8 chin3-jip8.  3). Kian-sim oa2-kho3 Li2 e5, Li2 beh po2-siu2 i chap8-hun peng5-an, in-ui7 i oa2-kho3 Li2.  4). Lin2 tioh8 oa2-kho3 Ia5-ho5-hoa tit8-kau3 eng2-oan2; in-ui7 Chu2 Ia5-ho5-hoa si7 eng2-oan2 e5 chioh8-poaN5.  5). I hou7 tiam3 ti7 koaiN5 e5 sou2-chai7--e5 kap koaiN5 e5 siaN5 choe3 chit8-e7 pai7--loh8-khi3; I beh chhia-to2 i ti7 toe7--nih, loh8 kau3 tin5-ai.  6). Kha beh thun2-tah8 i, chiu7-si7 song3-hiong lang5 e5 kha, khun3-khou2 e5 lang5 e5 kha-pou7.  7). Gi7-lang5 lou7 si7 cheng3-tit8; Li2 cheng3-tit8--e5 ah, siu-piN5 gi7-lang5 e5 lou7.
	8). Ia5-ho5-hoa ah, goan2 ti7 Li2 sim2-phoaN3 e5 lou7 theng3-hau7 Li2; goan2 e5 sim sou2 him-bou7--e5, si7 Li2 e5 mia5 kap ki3-liam7 Li2.  9). Goa2 eng7 goa2 e5 sim mi5-kan him-bou7 Li2; iah8 eng7 goa2 e5 sin5 thiN-kng-cha2 chhe7 Li2; in-ui7 Li2 sim2-phoaN3 se3-chiuN7 e5 si5, chiu7 toe7-chiuN7 e5 peh-siN3 beh hak8-sip8 gi7.  10). Eng7 un-hui7 khoan2-thai7 phaiN2-lang5, i iu5-goan5 m7 hak8-sip8 gi7; ti7 cheng3-tit8 e5 toe7-hng, i beh kiaN5 put-gi7, iah8 bo5 chu3-i3 Ia5-ho5-hoa e5 ui-giam5.
	11). Ia5-ho5-hoa ah, Li2 e5 chhiu2 kiah8-koaiN5, in iu5-goan5 m7-khoaN3; in beh khoaN3-kiN3 Li2 ui7-tioh8 peh-siN3 e5 jiat8-sim lai5 kian3-siau3; koh u7 he2 sio-biat8 Li2 e5 tui3-tek8.  12). Ia5-ho5-hoa ah, Li2 beh chu3-tiaN7 goan2 tit-tioh8 peng5-an, in-ui7 goan2 sou2 choe3 it-chhe3 e5 su7, long2 si7 Li2 ka7 goan2 chiaN5-e5.  13). Ia5-ho5-hoa goan2 e5 Siong7-te3 ah, Li2 i2-goa7 bat u7 pat8 e5 chu2 koan2-hat goan2; chong2-si7 goan2 beh choan-choan oa2-kho3 Li2, ki3-liam7 Li2 e5 mia5.  14). In si2-liau2 tek-khak boe7-oe7 koh-oah8; in e5 im-hun5 boe7 koh khi2-lai5; in-ui7 Li2 lim5-kau3 in, chau5-biat8 in, hou7 in e5 mia5 long2 bo5--khi3.  15). Ia5-ho5-hoa ah, Li2 ke-thiN kok-bin5, Li2 ke-thiN kok-bin5; Li2 tit-tioh8 eng5-kng; koh khui-khoah chit e5 toe7 si3-bin7 e5 keng2-kai3.
	16). Ia5-ho5-hoa ah, in ti7 hoan7-lan7-tiong chhe7 Li2; Li2 e5 keng2-kai3 kau3 in sin-chiuN7, in chiu7 piaN3-sim ki5-to2 Li2.  17). Chhin-chhiuN7 hu7-jin5-lang5 hoai5-in7, beh siN e5 si5, chiu7 kiau-ka2, ti7 thong3-khou2 e5 si5 au5-kio3; Ia5-ho5-hoa ah, goan2 ti7 Li2 e5 bin7-cheng5 iah8 si7 an2-ni.  18). Goan2 iah8 bat hoai5-in7 bat kiau-ka2, sou2-siN--e5 keng2-jian5 chhin-chhiuN7 hong; goan2 ti7 toe7--nih be7-bat kiaN5 sim2-mih8 chin2-kiu3 e5 su7; se3-chiuN7 khia7-khi2 e5 peh-siN3 iah8 bo5 poah8-loh8.  19). Li2 e5 si2-lang5 beh koh-oah8; goa2 chiah e5 sin-si beh koh khi2--lai5; to2 ti7 tin5-ai--e5 ah, lin2 tioh8 cheng-sin5 khi2-lai5 chhiuN3-koa; in-ui7 Li2 e5 lou7-chui2 chhin-chhiuN7 chhau2-chhai3-teng2 e5 lou7-chui2, toe7 iah8 beh kau-chhut im-hun5.
	20). Goa2 e5 peh-siN3 ah, lin2 tioh8 jip8 bat8-pang5 koaiN li2 e5 mng5, bih tiap-a2-ku2, theng3-hau7 siu7-khi3 ke3-khi3.  21). In-ui7 Ia5-ho5-hoa tui3 I e5 sou2-chai7 chhut-lai5, beh heng5-hoat8 toe7-chiuN7 khia7-khi2 e5 peh-siN3 e5 choe7-ok; toe7 iah8 beh lou7-chhut i sou2 u7 e5 huih, bo5 koh jia-kham3 siu7-thai5 e5 lang5.

[27]	Kau3 hit-jit8 Ia5-ho5-hoa beh eng7 I kong-ngi7 u7-lat8 e5 toa7 ki to heng5-hoat8 gok8-hi5, chiu7-si7 hit-ho7 gau5-chau2 e5 choa5, heng5-hoat8 gok8-hi5 chiu7-si7 hit-ho7 oan-oan oat-oat e5 choa5; iah8 beh thai5-si2 hai2-tiong e5 leng5.
	2). Tng hit-jit8 u7 chhut ho2-chiu2 e5 phu5-to5-hng5, lin2 tioh8 ki2 chit e5 hng5 chhiuN3-koa,  3). kong2, Goa2 Ia5-ho5-hoa si7 kou3-siu2 phu5-to5-hng5--e5; Goa2 si5-khek koan3-ak i, mi5-jit8 kou3-siu2 i, bian2-tit lang5 sun2-hai7 i.  4). Goa2 bo5 chun5 siu7-khi3; goan7 u7 chhi3-phe3 chit8-le5 kap Goa2 kau-chian3, Goa2 chiu7 ho2-taN2 chin3-cheng5 khi3 chhe7 i, ka7 i choe3 chit8-e7 sio--khi3.  5). Na7-bo5 an2-ni, hou7 i khiN5-tioh8 Goa2 e5 leng5-lek8, lai5 kap Goa2 ho5-ho2; goan7 i kap Goa2 ho5-ho2.  6). Chiong-lai5 Nga2-kok beh teng3 i e5 kun, I2-sek-liat8 beh hoat-ge5 khui-hoe; in e5 ke2-chi2 beh chhiong-moa2 se3-kai3.
	7). Chu2 phah i, kiam2 chhin-chhiuN7 phah hiah-e5 bat phah-i e5 lang5 mah? i siu7-thai5, kiam2 chhin-chhiuN7 hiah-e5 thai5-i--e5 e5 siu7-thai5 mah?  8). Li2 chhe in khi3, si7 chiau3 sou2 hap8-gi5 kap in saN-chiN; khi2 tang-hong e5 jit8, chiu7 eng7 toa7-hong ka7 in koaN2--khi3.  9). Sou2-i2 Nga2-kok e5 choe7-ok beh an2-ni tit-tioh8 soe2-tu5, i e5 choe7-koa3 tit-tioh8 tu5--khi3 e5 hau7-ko2, chai7-ti7 chit-e5; hit-si5 i hou7 che3-toaN5 e5 chioh8-thau5 piN3-choe3 phah-chhui3 e5 he-chioh8; ti3-kau3 chha5-thiau7 kap jit8-siong7 bo5 koh khia7--teh.  10). In-ui7 kian-kou3 e5 siaN5 piN3-choe3 chhiN-chhin3; lou7-ke soaN3-theh8 chhin-chhiuN7 khong3-ia2; gu5-a2 beh chiah8-chhau2 ti7-hia, to2 ti7-hia, iah8 beh chiah8-oan5 i e5 chhiu7-ki.  11). I e5 ki kou-ta5 siu7 at-chih8, hu7-jin5-lang5 beh lai5 ka7 i sio-lio--khi3; in-ui7 chiah e5 peh-siN3 gong7-gong7; sou2-i2 cho7-hoa3 in--e5, bo5 beh lin5-bin2 in, cho7-chiaN5 in--e5, bo5 beh si-un hou7 in.  12). Kau3 hit-jit8 Ia5-ho5-hoa beh kha3 i e5 ke2-chi2, tui3 Toa7-ho5 kau3 Ai-kip8 e5 khoe; lin2 I2-sek-liat8 lang5 chit8-e5 chit8-e5 hou7 I siu-khioh.
	13). Tng hit-jit8 beh pun5 toa7 e5 ho7-thau5; kiN3-na7 phiau-liu5 ti7 A-sut8 toe7, kap siu7-koaN2 ti7 Ai-kip8 toe7-e5, long2 beh lai5 ti7 seng3-soaN, ti7 Ia5-lou7-sat-leng2, keng3-pai3 Ia5-ho5-hoa.

[28]	Chai-e7 ah, I2-hoat-lian5 e5 chui3-han3 kiau-ngou7 e5 bian2-liu5, kap i sui2 e5 chng-thaN7 teh sia7 e5 hoe, chiu7-si7 ti3 ti7 hiah-e5 hou7 chiu2 sou2 khun3-khou2--e5, in e5 pui5 e5 soaN-kok e5 thau5.  2). KhoaN3 Chu2 u7 chit8-e5 toa7 koan5-leng5 toa7 khui3-lat8--e5, chhin-chhiuN7 chit8-chun7 e5 toa7-phauh8, chhin-chhiuN7 hui2-biat8 e5 kong5-hong, chhin-chhiuN7 hiong-lau5 e5 toa7-chui2, I beh eng7 toa7-lat8 hiat i ti7 toe7--nih.  3). I2-hoat-lian5 e5 chui3-han3 kiau-ngou7 e5 bian2-liu5 beh siu7 tah8 ti7 kha-e7.  4). I sui2 e5 chng-thaN7 teh sia7 e5 hoe chiu7-si7 ti7 pui5 e5 soaN-kok e5 thau5, beh chhin-chhiuN7 he7-thiN i2-cheng5, khi2-thau5 sek8 e5 bu5-hoa-ko2; kiN3-na7 khoaN3-kiN3--e5 chiu7 chu3-i3 khoaN3, chit8-e7 kau3-chhiu2 chiu7 thun--loh8-khi3.  5). Tng hit-jit8 ban7-kun e5 Ia5-ho5-hoa beh choe3 I hiah-e5 sou2 chhun e5 peh-siN3 eng5-kng e5 bo7, sui2 e5 bian2-liu5.  6). Iah8 choe3 che7-ui7 lai5 sim2-phoaN3--e5 kong-gi7 e5 sin5, iah8 choe3 siaN5-mng5-khau2 phah-the3 tui3-tek8--e5 e5 khui3-lat8.  7). Tok8-tok8 chit-ho7 lang5 tui3 chiu2 lai5 chha-biu7, tui3 kau7-chiu2 lai5 be5-lou7; che3-si kap sian-ti long2 tui3 kau7-chiu2 lai5 chha-biu7, hou7 chiu2 sou2 thun-chiah8, tui3 kau7-chiu2 lai5 be5-lou7; tui3-ti7 bek8-si7 chiu7 chha-chhok, tui3 ti7 sim2-phoaN3 bo5 peng5-un2.  8). In-ui7 tak8 te3 toh la5-sam5, thou3 kau3 moa2-moa2, bo5 chit8-ui7 chheng-khi3.
	9). I beh eng7 ti3-hui7 ka3-si7 chi7-chui7 ah? beh hou7 chi7-chui7 beng5-pek8 sou2-thoan5-e5 ah? si7 hit-ho7 tu2-a2 tng7-lin li7-khui heng-cheng5--e5 mah?  10). In-ui7 beng7-leng7 koh beng7-leng7, beng7-leng7 koh beng7-leng7; lut8-le7 koh lut8-le7, lut8-le7 koh lut8-le7, chit-ui7 tam7-poh8, hit-ui7 tam7-poh8.  11). Boe7--lah; Chu2 beh eng7 pat8-iuN7 e5 chhui3-tun5 kap bo5 siang5-lui7 e5 chih8, tui3 chit e5 peh-siN3 kong2-oe7.  12). I bat tui3 in kong2, Chit-e5 chiu7-si7 an-hioh, lin2 tioh8 hou7 ia3-sian7 e5 lang5 tit-tioh8 an-hioh; koh kong2, Chit-e5 chiu7-si7 khuiN3-oah8; chong2-si7 in m7-kheng2 thiaN.  13). Sou2-i2 Ia5-ho5-hoa tui3 in kong2 e5 oe7, si7 beng7-leng7 koh beng7-leng7, beng7-leng7 koh beng7-leng7; lut8-le7 koh lut8-le7, lut8-le7 koh lut8-le7; chit-ui7 tam7-poh8, hit-ui7 tam7-poh8; ti3-kau3 in khi3, chiu7 hiaN3-au7 poah8-to2, koh poah8 kau3 chhui3-chhui3, ham7-loh8 lo5-bang7, siu7 liah8-tioh8.
	14). Sou2-i2 lin2 chiah e5 bu2-ban7 e5 lang5, chiu7-si7 koan2-hat tiam3 ti7 Ia5-lou7-sat-leng2 chiah e5 peh-siN3--e5, tioh8 thiaN Ia5-ho5-hoa e5 oe7.  15). In-ui7 lin2 bat kong2, Goan2 kap si2-bo5 lip8-iok, kap im-hu2 kiat-beng5, chai-e7 toa7 liu5-heng5 e5 si5 tek-khak bo5 kau3 ti7 goan2; in-ui7 goan2 eng7 peh8-chhat8 choe3 siam2-pi7 e5 sou2-chai7, ti7 hu-ke2 e5 sou2-chai7 ka-ki7 bih.  16). Sou2-i2 Chu2 Ia5-ho5-hoa an2-ni kong2, KhoaN3 ah, Goa2 ti7 Sek-an he7 chit8 te3 chioh8 choe3 toe7-ki, si7 i2-keng chhi3-giam7 e5 chioh8, kian-kou3 e5 toe7-ki, po2-kui3 e5 chhu3-kak; oa2-kho3 i e5 lang5 tek-khak bo5 tioh8-kip.  17). Goa2 beh eng7 kong-peng5 choe3 chun2-chin5 eng7 kong-gi7 choe3 tui7-soaN3; peng-phauh8 beh phah-to2 hu-ke2 siam2-pi7 e5 sou2-chai7, toa7-chui2 beh im-bat8 siam2-bih e5 sou2-chai7.  18). Lin2 kap si2-bo5 sou2 lip8 e5 iok tek-khak hoe3-bo5, kap im-hu2 sou2 kiat e5 beng5 tek-khak khia7-boe7-tiau5; chai-e7 toa7 liu5-heng5 e5 si5, lin2 beh siu7 i thun2-tah8.  19). Tak8-pai2 keng-ke3, beh chiong lin2 liah8-khi3; in-ui7 tak8 cha2-khi2 i beh keng-ke3, bo5 lang3 jit8-mi5; beng5-pek8 sou2-thoan5-e5, kan-ta kiaN-hiaN5.  20). Bin5-chhng5 te2, hou7 lang5 boe7 chhun-tit8; mi5-phe7 oeh8, hou7 lang5 kah boe7-bat8.  21). In-ui7 Ia5-ho5-hoa beh khi2-lai5, chhin-chhiuN7 ti7 Pi2-lah8-sim soaN, I beh siu7-khi3 chhin-chhiuN7 ti7 Ki-pian3 e5 soaN-kok; thang choe3 I e5 kang, chiu7-si7 han2-tit choe3 e5 kang, thang chiaN5 I e5 su7, chiu7-si7 ki5-iN7 e5 su7.  22). TaN lin2 m7-thang bu2-ban7, kiaN-liau2 pak8 lin2 e5 soh khun2 khah-an5; in-ui7 goa2 tui3 Chu2, ban7-kun e5 Ia5-ho5-hoa thiaN-kiN3, i2-keng koat-toan3 beh ti7 choan5-toe7-chiuN7 kiaN5 sou2 tiaN7-tioh8 biat8-bo5 e5 su7.
	23). Lin2 tioh8 aN3 hi7-khang thiaN goa2 e5 siaN, liu5-sim thiaN goa2 e5 oe7.  24). Hit-e5 loe5-hng5 beh ia7-cheng2--e5, kiam2-si7 siong5-siong5 teh loe5 mah? kiam2-si7 siong5-siong5 teh kut8 lai5 pe7 i e5 thou5 mah?  25). I i2-keng chhong3-piN5 thou5-bin7, kiam2 bo5 ia7 poeh-kak, chai ma2-khun5, chiau3-choa7 cheng3 sio2-beh8, ti7 tiaN7-tioh8 e5 sou2-chai7 cheng3 toa7-beh8, ti7 hng5-piN cheng3 chhou-beh8 mah?  26). In-ui7 i e5 Siong7-te3 eng7 hap8-gi5 e5 hoat-tou7 chi2-tiam2 i, koh ka3-si7 i.  27). Poeh-kak m7-si7 eng7 lai7 e5 khi3-ku7 phah--e5, ma2-khun5 m7-si7 eng7 chhia-lun5 lun2--e5; chiu7-si7 eng7 thui5-a2 phah poeh-kak, eng7 koaiN2-a2 phah ma2-khun5.  28). Choe3-piaN2 e5 gou7-kak kiam2 khoeh hou7 i chhui3 mah? Bo5--lah, bo5 tng5-tng5 phah i; sui-jian5 eng7 chhia-lun5 be2-toe5 phah-soaN3 i, iah8 bo5 hou7 i chhui3--khi3.  29). Che iah8 chhut ti7 ban7-kun e5 Ia5-ho5-hoa; I e5 ke3-ek8 ki5-biau7, I e5 ti3-hui7 khoah-toa7.

[29]	Ai--ah, A-li7-i-lek8, A-li7-i-lek8, Tai7-pit8 an-iaN5 e5 siaN5, lin2 chit8-ni5 ke3 chit8-ni5, choeh-ki5 chiau3-siong5 lun5-liu5.  2). Goa2 beh hou7 A-li7-i-lek8 khun3-lan5, i beh u7 pi-siong ai-khau3; chong2-si7 Goa2 beh khoaN3 i choe3 A-li7-i-lek8.  3). Goa2 beh si3-ui5 an-iaN5 kong-kek li2, khi2 thou5-tui phah li2, khi2 koaiN5-tai5 kong-kek li2.  4). Li2 beh kang3-ke7, tui3 toe7-tiong kong2-oe7, li2 e5 gian5-gu2 beh soe3-soe3, tui3 tin5-ai chhut-lai5; li2 e5 siaN-im, beh chhin-chhiuN7 kui2 chiuN7-sin--e5 e5 siaN-im tui3 toe7 chhut-lai5, li2 e5 gian5-gu2 kiu7-kiu7-hau2 tui3 tin5-ai chhut.
	5). Li2 e5 tui3-tek8 e5 toa7-tui7 beh chhin-chhiuN7 iu3 e5 thou5-hun2, kiong5-po7 lang5 e5 toa7-tui7 beh chhin-chhiuN7 pe e5 chhou-khng; chit e5 su7 beh tiap-a2-ku2 e5 tiong-kan hut-jian5 lim5-kau3.  6). Ban7-kun e5 Ia5-ho-hoa beh eng7 lui5-tan5, toe7-tang7, toa7-siaN, kng2-le5-hong, toa7-hong, kap thun-biat8 e5 he2-iam7 lim5-kau3 i.  7). Hit-si5 kong-kek A-li7-i-lek8 cheng3-kok e5 toa7-tui7, chiu7-si7 it-chhe3 kong-kek i kap i e5 oe7-sou2, kap khou2-chhou2 i e5, beh chhin-chhiuN7 bang7-kiN3, chhin-chhiuN7 mi5-si5 e5 iN7-siong7.  8). Beh chhin-chhiuN7 iau e5 lang5 bang7-kiN3 teh-chiah8, kau3 cheng-sin5 sim iu5-goan5 chai khang-khang; a2-si7 chhin-chhiuN7 chhui3-ta e5 lang5 bang7-kiN3 teh lim, kau3 cheng-sin5 iu5-goan5 ia3-sian7, siuN7 beh lim; cheng3-kok e5 toa7-tui7 kap Sek-an soaN kau-chian3--e5, iah8 beh chhin-chhiuN7 an2-ni.
	9). Lin2 tioh8 gong5-ngiah8 ki5-koai3, lin2 tioh8 ka-ki7 jia-pe3 lai5 chhiN-mi5.  In chui3, m7-si7 in-ui7 chiu2, in tian-lai5 tian-khi3, m7-si7 in-ui7 kau7-chiu2.  10). In-ui7 Ia5-ho5-hoa chiong khun3 tang7-bin5 e5 sin5 koan3 ti7 lin2 e5 teng2-bin7, hong-bat8 lin2 e5 bak8-chiu, kham3-bat8 lin2 e5 thau5-khak; lin2 e5 bak8-chiu chiu7-si7 sian-ti, lin2 e5 thau5-khak chiu7-si7 sian-kian3--e5.  11). Sou2-u7 e5 bek8-si7 tui3-ti7 lin2 chhin-chhiuN7 hong--teh e5 ji7-iuN7; lang5 chiong chit e5 ji7-iuN7 kau hou7 bat-ji7 e5 lang5, kong2, ChhiaN2 thak8 i; i kong2, Goa2 boe7-oe7, in-ui7 hong--teh.  12). Koh chiong chit e5 ji7-iuN7 kau hou7 m7-bat-ji7 e5 lang5, kong2, ChhiaN2 thak8 i; i kong2, Goa2 m7-bat ji7.  13). Chu2 kong2, In-ui7 chit e5 peh-siN3 chhin-kun7 Goa2, eng7 chhui3, eng7 chhui3-tun5 chun-keng3 Goa2, sim chiu7 li7-khui Goa2 hng7-hng7; in e5 chun-keng3 Goa2, put-ko3 si7 than3 lang5 sou2 ka3-si7 e5 beng7-leng7 na7-tiaN7;  14). sou2-i2 Goa2 beh koh eng7 ki5-biau7 e5 su7 khoan2-thai7 chit e5 peh-siN3, hit e5 su7 chiu7-si7 ki5-biau7 koh ki5-iN7; in ti3-hui7 lang5 e5 ti3-hui7 beh siau-bo5, in chhong-beng5 lang5 e5 chhong-beng5 beh kham3-bat8.
	15). Chai-e7 ah, hiah-e5 ng3 Ia5-ho5-hoa chhim-chhim khng3 in e5 ke3-bou5, koh ti7 am3-tiong kiaN5 tai7-chi3-e5, kong2, Chi7-chui7 khoaN3-kiN3 goan2? chi7-chui7 chai goan2 ah?  16). Hai7 ah, lin2 poe7-biu7 lah! Kiam2 thang khoaN3 sio-hui5 lang5 chhin-chhiuN7 thou5 mah? siu7-cho7 e5 mih8 kiam2 thang lun7 cho7-i--e5, kong2, I bo5 cho7 goa2 mah? a2-si7 siu7-choe3 e5 mih8-kiaN7, kiam2 thang lun7 choe3-i--e5 kong2, I bo5 chhang-mia5 mah?
	17). Kiam2 m7-si7 tiap-a2-ku2 e5 si5, Li7-pa-lun3 pian3-choe3 ho2 e5 chhan5, ho2 e5 chhan5 khoaN3-choe3 chhiu7-na5 mah?  18). Hit-jit8 chhau3-hi7-lang5--e5 beh thiaN-kiN3 chheh-lai7 e5 oe7, chhiN-mi5-lang5 e5 bak8-chiu beh tui3 bong5-bu7 ou-am3-tiong tit-tioh8 khoaN3-kiN3,  19). Khiam-pi7 e5 lang5 beh in-ui7 Ia5-ho5-hoa lai5 ke-thiN in e5 hoaN-hi2; jin5-kan e5 song3-hiong lang5 beh in-ui7 I2-sek-liat8 e5 Seng3--e5 lai5 khoai3-lok8.  20). In-ui7 kiong5-po7 lang5 i2-keng kui ti7 bo5, bu2-ban7 e5 lang5 i2-keng biat8-choat8; it-chhe3 chhe7 ki-hoe7 choe3-phaiN2 e5 lang5 long2 siu7 chian2-tu5.  21). In ui7-tioh8 chit8-ku3-oe7 lai5 chek-choe7 lang5, siat oah8-tauh lai5 ham7-hai7 ti7 siaN5-mng5 tok-chek lang5--e5, eng7 bo5-iaN2 e5 su7 ong2-khut gi7-lang5.  22). Sou2-i2 kiu3-siok8 A-pek-lah8-han2 e5 Ia5-ho5-hoa lun7 Nga2-kok e5 ke an2-ni kong2, Nga2-kok taN tek-khak bo5 koh kian3-siau3, i e5 bin7 iah8 bo5 pian3-sek.  23). Chong2-si7 i khoaN3-kiN3 i e5 cheng3-kiaN2, chiu7-si7 Goa2 e5 chhiu2 sou2 choe3--e5, ti7 i e5 tiong-kan, in beh chun Goa2 e5 mia5 choe3-seng3, beh chun Nga2-kok e5 Seng3--e5 choe3-seng3, beh keng3-ui3 I2-sek-liat8 e5 Siong7-te3.  24). Sim-lai7 hou5-tou5-e5 beh tit-tioh8 beng5-pek8, m7 kam-goan7--e5 beh siu7 kau3-hun3.

[30]	Ia5-ho5-hoa kong2, Chai-e7 ah, chiah e5 poe7-gek8 e5 kiaN2, in saN-kap ke3-bou5, bo5 tui3 Goa2 e5 i3-su3, in kiat beng5-iok bo5 tui3 Goa2 e5 sin5, ti3-kau3 choe7-siong7 ka-choe7.  2). Khi2-sin loh8-khi3 Ai-kip8, peng7-bo5 chheng2-mng7 Goa2, beh oa2-kho3 Hoat-lo2 e5 se3-lek8, ke-thiN ka-ki7 e5 se3-lek8, iah8 siam2-bih ti7 Ai-kip8 e5 ti3-im3-e7.  3). Sou2-i2 Hoat-lo2 e5 se3-lek8 beh choe3 lin2 e5 kian3-siau3; siam2-bih ti7 Ai-kip8 e5 ti3-im3-e7 beh choe3 lin2 e5 lau3-khui3.  4). I e5 siu2-leng2 i2-keng kau3 So2-an, i e5 su3-chia2 i2-keng kau3 Hap-loe7-su.  5). In beh in-ui7 boe7 li7-ek in e5 peh-siN3 lai5 kian3-siau3, hit e5 peh-siN3 m7-si7 choe3 pang-chan7, iah8 m7-si7 choe3 li7-ek, tok8-tok8 si7 choe3 kian3-siau3, choe3 leng5-jiok8.
	6). Lun7 lam5-hng e5 cheng-siN e5 bek8-si7.  In chiong chai5-but8 to5 ti7 lu5-a2 ka-chiah-teng2, chiong po2-mih8 chai3 ti7 lok8-to5 e5 nia7, keng-ke3 kan-lan5 khun3-khou2 e5 toe7, chiu7-si7 bu2 e5 sai, kang e5 sai, tok8-choa5 kap he2-iam7 pe e5 leng5 e5 toe7, khi3 hit e5 bo5 li7-ek in e5 peh-siN3 hia.  7). Ai-kip8 e5 pang-chan7 si7 khang-khang bo5 li7-ek; sou2-i2 goa2 chheng i choe3 che7-teh boe7 tin2-tang7 e5 Lah8-hap-pek.
	8). TaN li2 khi3, ti7 in e5 bin7-cheng5, chiong chit e5 oe7 sia2 ti7 pai5--nih, ki3 ti7 chheh--nih, lau5 ti7 au7-tai7, kau3 eng2-oan2.  9). In-ui7 in si7 poe7-gek8 e5 peh-siN3, kong2 peh8-chhat8 e5 kiaN2-ji5, m7-kheng2 thiaN-than3 Ia5-ho5-hoa e5 ka3-si7 e5 kiaN2-ji5.  10). In tui3 sian-kian3--e5 kong2, Boh8--tit sian-kian3; tui3 sian-ti kong2, Boh8-tit tui3 goan2 kong2 cheng3-tit8 e5 oe7, tioh8 tui3 goan2 kong2 jiu5-loan2 e5 oe7, kong2 hu-ke2 e5 su7;  11). lin2 tioh8 pang3-sak chiaN3-lou7, li7-khui cheng3-tit8 e5 lou7, m7-thang ti7 goan2 e5 bin7-cheng5 koh the5-khi2 I2-sek-liat8 e5 Seng3--e5.  12). Sou2-i2 I2-sek-liat8 e5 Seng3--e5 an2-ni kong2, In-ui7 lin2 khi3-sak chit e5 oe7, pin5-sin3 po7-giok8 kap koai7-phiah, lai5 oa2-kho3 i;  13). sou2-i2 chit e5 choe7-ok ti7 lin2 e5 sin-chiuN7, chhin-chhiuN7 beh-to2 e5 lih8-hun5, phong3-chhut ti7 koaiN5-chhiuN5--e5; tiap-a2-ku2 e5 tiong-kan hut-jian5-kan to2-hoai7.  14). I beh hui2-hoai7 i, chhin-chhiuN7 lang5 hui2-hoai7 sio-hui5 lang5 e5 hui5-khi3, kong3-chhui3 iah8 bo5 po2-sioh; ti3-kau3 chhui3-te3 e5 tiong-kan, chhe7 bo5 chit8-phiN3 thang tui3 he2-lou5 lai5 chhu2 he2, tui3 ti5-lai7 lai5 iuN2 chui2.
	15). Chu2 Ia5-ho5-hoa, I2-sek-liat8 e5 Seng3--e5, bat an2-ni kong2, Lin2 e5 tit-tioh8 kiu3 chai7-ti7 oat8-to3-tng2 kap an-hioh; lin2 tit-tioh8 khui3-lat8 chai7-ti7 peng5-cheng7 kap sin3-kho3; chong2-si7 lin2 bo5 beh.  16). Lin2 kong2, Bo5--ah, goan2 beh khia5-be2 lai5 chau2, sou2-i2 lin2 tit-beh chau2; koh kong2, Goan2 beh khia5 hit-e5 chin gau5-chau2 e5 cheng-siN, sou2-i2 tui-koaN2 lin2-e5 iah8 beh chin gau5 chau2.  17). Chit8-lang5 hang2-hoah, chiu7 chit8-chheng lang5 to5-chau2; gou7-lang5 hang2-hoah, chiu7 lin2 long2 beh to5-chau2; ti3-kau3 sou2 chhun-e5 chhin-chhiuN7 soaN-teng2 e5 ki5-koaN, soaN-thau5 e5 toa7-ki5.  18). Ia5-ho5-hoa in-ui7 an2-ni beh theng3-hau7 lai5 si un-hui7 hou7 lin2, koh in-ui7 an2-ni beh khi2-lai5 lin5-bin2 lin2; in-ui7 Ia5-ho5-hoa si7 kong-peng5 e5 Siong7-te3; hoan7-na7 theng3-hau7 I--e5, long2 u7 hok-khi3.
	19). Lin2 chiah-e5 khia7-khi2 ti7 Sek-an, ti7 Ia5-lou7-sat-leng2 e5 peh-siN3 ah, li2 tek-khak bo5 koh thi5-khau3; Chu2 beh in-ui7 li2 ai-kiu5 e5 siaN toa7 si-un hou7 li2; I thiaN-kiN3 chiu7 beh in3 li2.  20). Chu2 beh hou7 lin2 ti7 hoan7-lan7-tiong u7 piaN2, ti7 kan-khou2-tiong u7 chui2; lin2 e5 sian-siN bo5 koh siam2-bih; li2 beh chhin-bak8 khoaN3-kiN3 li2 e5 sian-siN.  21). Li2 phian ti7 cho2 phian ti7 iu7 e5 si5, hi7-khang-lai7 beh thiaN-kiN3 u7 siaN ti7 li2 e5 au7-bin7 kong2, Che chiu7-si7 lou7, li2 tioh8 kiaN5 i.  22). Li2 sou2 tiau-khek e5 ngou2-siong7, eng7 gun5 siuN--e5, sou2 chu3-cho7 e5 ngou2-siong7 eng7 kim tou7--e5, li2 beh phah la5-sam5 i, beh khi3-sak i, chhin-chhiuN7 u3-oe3 e5 mih8; tui3 i kong2, Khi3--ah.  23). Li2 ia7 cheng2-chi2 ti7 toe7--nih, I beh ka7 i loh8-hou7, iah8 beh hou7 toe7 sou2 chhut e5 bi2-niu5 chin-ho2, chin hong-seng7; kau3 hit-si5 li2 e5 cheng-siN beh ti7 khoan-khoah e5 chhau2-tiuN5 chiah8-chhau2.  24). Loe5 hng5 e5 gu5 kap lu5-a2-kiaN2 beh chiah8 soah-iam5 e5 liau7; chit e5 liau7 si7 eng7 hong-kou2 kap poa3-ki ke3 chhiuN5--e5.  25). Ti7 toa7-thai5 lang5, chiu2-kiN-lau5 to2-hoai7 e5 jit8, tak8 e5 koaiN5-soaN toa7-nia2 beh u7 ho5-chui2 khoe-lau5.  26). Tng Ia5-ho5-hoa pau I e5 peh-siN3 sun2-siong e5 sou2-chai7, i-ti7 I e5 peh-siN3 phah-siong e5 jit8, geh8 e5 kng beh chhin-chhiuN7 jit8 e5 kng, jit8 e5 kng beh ke chhit-pe7, chhin-chhiuN7 chhit e5 jit8 e5 kng chit8-iuN7.
	27). KhoaN3 ah, Ia5-ho5-hoa e5 mia5 tui3 hng7-hng7 lai5, siu7-khi3 toh8--khi2-lai5, bat8-bat8 e5 ian chheng3-koaiN5; I e5 chhui3-tun5 u7 siu7-khi3 moa2-moa2; I e5 chit8 chhin-chhiuN7 thun-biat8 e5 he2.  28). I e5 khi3 chhin-chhiuN7 tiong3-moa2 e5 ho5-chui2, tiong3 kau3 am7-kun2; beh eng7 hui2-biat8 e5 thai lai5 thai ban7-kok; koh ti7 cheng3 peh-siN3 e5 chhui3-lai7, beh u7 hou7 lang5 kiaN5 chho3-gou7 e5 be2-ka7-kiuN.  29). Lin2 beh chhiuN3-koa, chhin-chhiuN7 siu2 seng3-choeh e5 mi5; koh sim-lai7 hoaN-hi2, chhin-chhiuN7 lang5 pun5 tat8-a2 chiuN7 Ia5-ho5-hoa e5 soaN, kau3 I2-sek-liat8 e5 Chioh8-poaN5 hia.  30). Ia5-ho5-hoa beh hou7 lang5 thiaN I ui-giam5 e5 siaN, koh hou7 lang5 khoaN3-kiN3 I e5 chhiu2 phah--loh8-khi3, kap siu7-khi3-tiong e5 siu7-khi3, thun-biat8 e5 he2-iam7, chhe3-lui5, toa7-hong, peng-phauh8.  31). Sou2-i2 A-sut8 lang5 beh in-ui7 Ia5-ho5-hoa e5 siaN toa7 kiaN-hiaN5; I beh eng7 koaiN2-a2 lai5 phah i.  32). Ia5-ho5-hoa beh chiong tiaN7-tioh8 e5 koaiN2-a2, kau3 ti7 i e5 sin-chiuN7; tak8-pai2 phah--loh8-khi3, chiu7 thiaN-kiN3 toaN5-khim5 phah-kou2 e5 siaN; kau-chian3 e5 si5, Ia5-ho5-hoa tang7-khi2 I e5 chhiu2 kap i kau-chian3.  33). In-ui7 To5-hui-tek8 tui3 cha2 chiu7 siat-lip8; ui7-tioh8 ong5 lai5 pi7-pan7 chhim koh khoah; ki5-tiong kui-tui--e5 si7 he2 kap choe7-choe7 chha5; Ia5-ho5-hoa e5 khi3, chhin-chhiuN7 chit8-tiau5 e5 jiu5-ng5 he2, hou7 i toh8--khi2-lai5.

[31]	U7 chai-e7 ah, hiah-e5 loh8-khi3 Ai-kip8 kiu5 pang-chan7--e5, in oa2-kho3 be2; iah8 oa2-kho3 chhia, in-ui7 i choe7; oa2-kho3 be2-peng, in-ui7 i kiong5; chong2-si7 bo5 i3-hiong3 I2-sek-liat8 e5 Seng3--e5, iah8 bo5 kiu5 Ia5-ho5-hoa.  2). Ia5-ho5-hoa ki5-sit8 u7 ti3-hui7, I beh kang3 chai-e7, bo5 siu to3-tng2 I e5 oe7; beh khi2-lai5 kong-kek hiah e5 phaiN2-lang5 e5 ke, koh kong-kek hiah-e5 pang-chan7 lang5 choe3 phaiN2--e5.  3). Ai-kip8 lang5 put-ko3 si7 lang5, m7-si7 Siong7-te3; in e5 be2 put-ko3 si7 bah, m7-si7 sin5; Ia5-ho5-hoa chit8-e7 chhun-chhiu2, hit e5 pang-chan7 lang5--e5 beh tak--tioh8, hit-e5 siu7 pang-chan7--e5 beh poah8-to2, long2 saN-kap biat8-bo5.
	4). In-ui7 Ia5-ho5-hoa tui3 goa2 an2-ni kong2, Chhin-chhiuN7 sai kap soe3-chiah sai kou3 i sou2 jiau3--tioh8 e5 mih8, chiu7 hm7-hm7-hau2, sui-jian5 tiau3-chip8 choe7-choe7 bok8-chia2 lai5 kong-kek i, i long2 bo5 in-ui7 in e5 siaN lai5 kiaN-hiaN5, iah8 bo5 in-ui7 in e5 soan-hoa lai5 khut-hok8; chhin-chhiuN7 an2-ni, ban7-kun e5 Ia5-ho5-hoa beh lim5-kau3, kau-chian3 ti7 Sek-an soaN kap i e5 soaN-nia2.  5). Chhin-chhiuN7 chiau2 thi2-khui sit8, an2-ni ban7-kun e5 Ia5-ho5-hoa beh po2-hou7 Ia5-lou7-sat-leng2; koh po2-hou7 i, koh khan-kiu3 i, koh poaN5-ke3 lai5 kiu3 i.  6). I2-sek-liat8 e5 kiaN2-sun ah, lin2 sou2 chhim-chhim poe7-gek8-e5, taN tioh8 kui-ng3 I.  7). In-ui7 kau3 hit-jit8, tak8-lang5 beh chiong i gun5 e5 ngou2-siong7, kim e5 ngou2-siong7, chiu7-si7 lin2 e5 chhiu2 sou2 cho7, ham7-loh8 lin2 ti7 choe7--e5, long2 pang3-sak i.  8). A-sut8 lang5 beh si2 ti7 to-e7, m7-si7 tui3-ti7 lang5, iah8 m7-si7 peng5-siong5 lang5 e5 to beh biat8 i; i beh tui3 to e5 bin7-cheng5 lai5 to5-siam2, i e5 siau3-lian5 lang5 beh choe3 khou2-kang.  9). I e5 chioh8-poaN5 beh in-ui7 kiaN-hiaN5 lai5 bo5--khi3; i e5 siu2-leng2 beh in-ui7 toa7-ki5 lai5 kiaN-hiaN5; che si7 hit e5 u7 he2 ti7 Sek-an, u7 lou5 ti7 Ia5-lou7-sat-leng2 e5 Ia5-ho5-hoa kong2 e5.

[32]	KhoaN3 ah, beh u7 chit8 e5 ong5 chiau3 kong-gi7 lai5 choe3-ong5, beh u7 siu2-leng2 chiau3 kong-peng5 lai5 chiang2-koan5.  2). Beh u7 lang5 choe3 chhin-chhiuN7 siam2-pi7 hong e5 sou2-chai7, choe3 bih toa7-hou7 e5 ui7; chhin-chhiuN7 khoe-lau5 e5 chui2 ti7 ta-toe7, chhin-chhiuN7 toa7-chioh8 e5 im3-ng2 ti7 ia3-sian7 e5 sou2-chai7.  3). Hit-e5 oe7 khoaN-kiN3 e5 lang5, bak8-chiu bo5 koh ian-ng7; oe7 thiaN e5 lang5, hi7-khang beh aN3 teh-thiaN;  4). so3-seng3 lang5 e5 sim beh beng5-pek8 ti3-sek; tioh-chih8-kun e5 lang5 e5 chih8 beh kong2-oe7 kin2 koh beng5.  5). Gong7-lang5 bo5 koh chheng-choe3 ko-beng5, kian-lin7 e5 lang5 bo5 koh chheng choe3 toa7-liong7.  6). In-ui7 gong7-lang5 beh kong2 gong7-oe7, sim siuN7 choe3-phaiN2, koaiN3-si3 kiaN5 siat-tok8 e5 su7, kong2 chha-biu7 e5 oe7 kong-kek Ia5-ho5-hoa, hou7 iau e5 lang5 bo5 mih8 thang chiah8, chhui3-ta e5 lang5 bo5 chui2 thang lim.  7). Kian-lin7 e5 lang5 sou2 eng7 e5 hoat-tou7 si7 phaiN2--e5, i siat ke3-bou5, eng7 peh8-chhat8 oe7 hui2-biat8 kan-khou2 lang5; song3-hiong e5 lang5 kang2-lun7 kong-li2 e5 si5, i iah8 iu5-goan5 kiaN5 hui2-biat8;  8). chong2-si7 ko-beng5 e5 lang5 ke3-ek8 ko-beng5 e5 su7, iah8 tng5-tng5 tiam3 ti7 ko-beng5.
	9). Chheng-eng5 e5 hu7-jin5-lang5 ah, tioh8 khi2-lai5 thiaN goa2 e5 siaN; bo5 khoa3-lu7 e5 cha-bou2-kiaN2 ah, tioh8 aN3 hi7-khang thiaN goa2 e5 oe7.  10). Bo5 khoa3-lu7 e5 cha-bou2-kiaN2 ah, koh ke3 chit8-ni5 khah-ke, beh kiaN-hiaN5; in-ui7 bo5 phu5-to5 thang ban2, bo5 ke2-chi2 thang siu-seng5.  11). Chheng-eng5 e5 hu7-jin5-lang5 ah, tioh8 ngiauh8-ngiauh8-chhoah; bo5 khoa3-lu7 e5 cha-bou2-kiaN2 ah, tioh8 kiaN-hiaN5, thng3-saN chhiah-theh, io ha5 moa5-pou3.  12). In beh ui7-tioh8 ho2 e5 chhan5-toe7 kap bou7-seng7 e5 phu5-to5-chhiu7 tui5-heng.  13). Chhi3-phe3 chit8-le5 beh hoat-siN ti7 Goa2 e5 peh-siN3 e5 toe7; iah8 beh hoat-siN ti7 hoaN-hi2 e5 siaN5, khoai3-lok8 e5 chhu3.  14). In-ui7 ong5-kiong beh hong-hoe3, lau7-jiat8 e5 siaN5 beh leng2-cheng7; soaN-thau5 kap chiu2-kiN-lau5 eng2-oan2 choe3 soaN-tong7, choe3 ia2-lu5 hoaN-hi2 e5 sou2-chai7, choe3 kui-tin7 cheng-siN e5 chhau2-tiuN5.  15). Theng3-hau7 seng3 e5 Sin5 tui3 teng2-bin7 piaN3-loh8 ti7 lan2, khong3-ia2 pian3-choe3 pui5 e5 chhan5, pui5 e5 chhan5 khoaN3-choe3 chhin-chhiuN7 chhiu7-na5.  16). Hit-si5 kong-peng5 beh toa3 ti7 khong3-ia2, kong-gi7 beh tiam3 ti7 pui5 e5 chhan5.  17). Gi7 e5 kong-hau7 si7 peng5-an, gi7 e5 hau7-giam7 si7 peng5-cheng7 an-un2, kau3 ti7 eng2-oan2.  18). Goa2 e5 peh-siN3 beh tiam3 ti7 peng5-an e5 theh8, an-un2 e5 chhu3, chheng-cheng7 hioh-khun3 e5 sou2-chai7.  19). Tok8-tok8 chhiu7-na5 to2--loh8-khi3 e5 si5 beh loh8-phauh8; koh hit e5 siaN5 beh kang3-loh8 kau3 chin-ke7.  20). Lin2 chiah-e5 ia7-cheng2 ti7 tak8 e5 chui2-piN--e5, pang3 gu5 lu5 ti7-hia e5, u7 hok-khi3.

[33]	Chai-e7 ah, li2 chit-e5 chhiuN2-toat8 lang5--e5, ka-ki7 bo5 siu7 chhiuN2-toat8; kiaN5 tai7-chi3 khui2-cha3--e5, lang5 bo5 eng7 khui2-cha3 khoan2-thai7 li2!  Li2 chhiuN2-toat8 tu2-a2 soah, ka-ki7 beh siu7 chhiuN2-toat8; li2 kiaN5 khui2-cha3 tu2-a2 soah, lang5 beh eng7 khui2-cha3 khoan2-thai7 li2.  2). Ia5-ho5-hoa ah, kiu5 Li2 si-un hou7 goan2; goan2 theng3-hau7 Li2, kiu5 Li2 tak8 cha2-khi2 choe3 goan2 e5 chhiu2, tu2-tioh8 hoan7-lan7 e5 si5, choe3 goan2 e5 chin2-kiu3.  3). Soan-hoa e5 siaN chit8-e7 hoat, cheng3 peh-siN3 to5-chau2; Li2 chit8-e7 khi2-lai5, liat8-kok si3-soaN3.  4). Lin2 sou2-chhiuN2--e5 beh hou7 lang5 siu-sip8, chhin-chhiuN7 chian2-a2-thang5 e5 siu-sip8 mih8; lang5 chau2--khi3 hia, chhin-chhiuN7 chhau2-meh thiau3-lai5 thiau3-khi3.  5). Ia5-ho5-hoa siu7 chun-choe3 koaiN5; in-ui7 I tiam3 ti7 koaiN5 e5 sou2-chai7; I eng7 kong-peng5 kong-gi7 chhiong-moa2 Sek-an.  6). Li2 it-seng it-si3 beh tit-tioh8 an-un2, u7 hong-seng7 e5 kiu3-un, kap ti3-hui7 kap chai-bat; keng3-ui3 Ia5-ho5-hoa choe3 li2 e5 po2-poe3.
	7). KhoaN3 ah, in e5 ho5-kiat8 ti7 goa7-bin7 ai-siong; kiu5-ho5 e5 su3-chia2 thong3-sim thi5-khau3.  8). Toa7-lou7 pha-hng, long2 bo5 lang5 ke3-lou7; i poe7-iok, khoaN3-khin chiah e5 siaN5, bo5 iau3-kin2 peh-siN3.  9). Toe7-chiuN7 pi-ai soe-the3; Li7-pa-lun3 kian3-siau3 kou-ta5; Sa-lun5 chhin-chhiuN7 khong3-ia2; Pa-san kap Ka-bit8 e5 chhiu7-bak8 lak kng-kng.  10). Ia5-ho5-hoa kong2, TaN Goa2 beh khi2-lai5; taN Goa2 beh heng-khi2; taN Goa2 beh ka-ki7 koaiN5.  11). Lin2 hoai5-in7 chhou-khng lai5 siN tiu7-ko2; lin2 e5 khi3 beh chhin-chhiuN7 he2 lai5 thun-biat8 lin2.  12). Liat8-pang beh chhin-chhiuN7 i2-keng sio e5 chioh8-he; chhin-chhiuN7 i2-keng koah e5 chhi3-phe3, siu7-sio ti7 he2-tiong.
	13). Lin2 hng7 e5 lang5, tioh8 thiaN Goa2 sou2-kiaN5--e5, lin2 kun7 e5 lang5 tioh8 chai Goa2 e5 toa7 koan5-leng5.  14). Sek-an tiong e5 choe7-jin5 long2 kiaN-hiaN5, bo5 keng3-khian5 e5 lang5 beh tit8-tit8 chhoah.  Lan2 tiong-kan chi7-chui7 oe7 kap thun-biat8 e5 he2 saN-kap toa3? Lan2 tiong-kan chi7-chui7 oe7 kap eng2-oan2 e5 sio-hui2 saN-kap toa3 ah?  15). KiaN5 tai7-chi3 kong-gi7, kong2-oe7 cheng3-tit8, oan3-hun7 lek8-sek e5 chai5-li7, io5 chhiu2 bo5 siu7 pou3-lou7, that-bat8 hi7-khang bo5 thiaN lau5-huih e5 oe7, khoeh bak8-chiu bo5 khoaN3 phaiN2-tai7--e5;  16). i beh tiam3 ti7 koaiN5 e5 sou2-chai7; kian-kou3 e5 chioh8-poaN5 choe3 i e5 oe7-sou2; beh u7 bi2-niu5 kiong-kip i, i e5 chui2 tek-khak boe7 choat8-tng7.  17). Li2 e5 bak8-chiu beh khoaN3-kiN3 ong5 e5 sui2, beh khoaN3-kiN3 khui-khoah e5 toe7.  18). Li2 e5 sim beh siau3-liam7 hit e5 kiaN-hiaN5 e5 su7; koan2-siau3--e5 ti7 toh-loh8? pheng5 kong3-gun5 e5 ti7 toh-loh8? sng3 chiu2-kiN-lau5--e5 ti7 toh-loh8?  19). Li2 tek-khak bo5 khoaN3-kiN3 kiong5-beng2 e5 peh-siN3, chiu7-si7 kong2-oe7 oh-thiaN, li2 boe7 beng5-pek8; gian5-gu2 gi2-bu2 gi2-ngiau2, li2 boe7 hiau2-tit--e5.  20). Li2 tioh8 khoaN3 Sek-an, lan2 siu2 seng3-choeh e5 siaN5, li2 e5 bak8-chiu beh khoaN3-kiN3 Ia5-lou7-sat-leng2 choe3 an-cheng7 e5 chhu3-theh8, choe3 bo5 i5-soa2 e5 pou3-piN5, i e5 khit8 eng2 bo5 puih8-chhut, i e5 soh long2 bo5 tng7.  21). Ti7-hia Ia5-ho5-hoa beh hian2-beng5 ui-giam5 kap lan2 saN-kap ti7-teh, chhin-chhiuN7 kang-ho5 khui-khoah e5 toe7; hit tiong-kan tek-khak bo5 u7 ko3-chiuN2 e5 chun5 ong2-lai5, iah8 bo5 u7 ui-hong e5 chun5 keng-ke3.  22). In-ui7 Ia5-ho5-hoa si7 lan2 e5 sim2-phoaN3-si, Ia5-ho5-hoa si7 ka7 lan2 siat lut8-hoat--e5; Ia5-ho5-hoa si7 lan2 e5 ong5; I beh chin2-kiu3 lan2.  23). Li2 e5 phang5-soh long2 lut--khi3; chun5-ui5 khia7-boe7-chai7; hong-phang5 chhia boe7-khi2-lai5; hit-si5 choe7-choe7 chhiuN2--lai5 e5 mih8 hou7 lang5 pun--khi3; pai2-kha--e5 iah8 chhiuN2-tioh8 mih8.  24). Khia7-khi2 e5 peh-siN3 tek-khak bo5 kong2, Goa2 u7 phoa3-piN7; ki5-tiong khia7-khi2 e5 peh-siN3, choe7-koa3 long2 sia3-bian2.

[34]	Liat8-kok ah, lin2 tioh8 kun7-cheng5 lai5 thiaN; cheng3 peh-siN3 ah, lin2 tioh8 aN3 hi7-khang lai5 thiaN; toe7 kap i sou2 chhiong-moa2--e5, se3-kai3 kap kiN3-na7 tui3 i lai5 chhut--e5, long2 tioh8 thiaN.  2). In-ui7 Ia5-ho5-hoa siu7-khi3 kau3 liat8-kok, toa7 siu7-khi3 in e5 choan5-kun; gi2-tiaN7 long2 biat8 i, chiong in kau hou7 lang5 thai5.  3). In siu7-thai5-e5 tek-khak hiat-kak8, sin-si e5 chhau3-bi7 chheng3--khi2-lai5, chiah e5 soaN siu7 in e5 huih iuN5-hoa3.  4). ThiN e5 ban7-siong7 beh siau-bo5, thiN beh chhin-chhiuN7 chhak kng2--khi2-lai5; i e5 ban7-siong7 beh soe-pai7, chhin-chhiuN7 phu5-to5-chhiu7 e5 hioh8 soe-pai7, koh chhin-chhiuN7 bu5-hoa-ko2-chhiu7 e5 soe-pai7 chit8-iuN7.  5). In-ui7 Goa2 e5 to ti7 thiN--nih i2-keng lim kau3-giah8; khoaN3 ah, chit e5 to beh kau3 I2-tong, i2-kip8 Goa2 sou2 gi2-tiaN7 beh biat8-bo5 e5 peh-siN3, lai5 sim2-phoaN3 i.  6). Ia5-ho5-hoa e5 to u7 huih moa2-moa2, bak-tioh8 iu5 kap iuN5-a2-kiaN2 kap soaN-iuN5 e5 huih, i2-kip8 kang e5 mi5-iuN5 io-chi2 e5 iu5; in-ui7 Ia5-ho5-hoa ti7 Pho-su-lah8 u7 che3-su7, ti7 I2-tong toe7 u7 toa7 thai5-lang5 e5 su7.  7). Ia2-gu5 beh kap in loh8--lai5, gu5-a2 kap kang e5 gu5 iah8 si7 an2-ni; in e5 toe7 in-ui7 huih lai5 chui3, in e5 thou5-hun2 in-ui7 iu5 lai5 pui5.  8). In-ui7 Ia5-ho5-hoa u7 po3-siu5 e5 jit8, ui7-tioh8 Sek-an e5 an3-kiaN7, u7 po3-eng3 e5 ni5.  9). I2-tong chiah e5 khoe beh piN3-choe3 lek8-chhiN, thou5-hun2 beh piN3-choe3 jiu5-ng5, i e5 toe7 chiaN5-choe3 i2-keng toh8 e5 lek8-chhiN.  10). Mi5-jit8 long2 bo5 sit; i e5 ian eng2-oan2 chheng3--khi2-lai5, tai7-tai7 pha-hng; eng2-oan2 bo5 lang5 keng-ke3.  11). The5-ou5 ho5-ti beh tit-tioh8 choe3-giap8; niau-thau5-eng ou-a beh tiam3 ti7 hit tiong-kan; I beh chiong hong-hoe3 e5 chun2-chin5, hun7-tun7 e5 tui7-soaN3, khan ti7 i e5 teng2-bin7.  12). In beh kio3 chun-kui3 e5 lang5 lai5 ti7-li2 kok, ti7-hia long2 bo5 chit8-e5, kui3-chok8 iah8 long2 bo5.  13). In e5 keng-tian7 beh hoat chhi3-phe3, oe7-sou2 beh hoat chit8-le5 kap chhau2-chhi3; beh choe3 soaN-kau2 e5 hiat8, to5-chiau2 e5 siu7.  14). Ia2-siu3 kap chhai5-long5 saN tu2-tioh8; ia2-soaN-iuN5 beh kap i e5 phoaN7 tui3-kio3; mi5--si5 e5 iau-koai3 beh ti7-hia hioh, ka-ki7 chhe7 an-hioh e5 sou2-chai7.  15). ChiN3-choa5 beh ti7-hia choh siu7, siN-nng7, pu7-nng7, chhut-kiaN2, koh chu7-chip8 kiaN2 ti7 i e5 pak-tou2-e7; eng-chiau2 kui-tui3 chu7-chip8 ti7-hia.  16). Lin2 tioh8 kang2-kiu3 Ia5-ho5-hoa e5 chheh lai5 thak8 i; ki5-tiong bo5-khiam3 chit8-hang7 bo5 chit8-chiah bo5 phit-phoe3; in-ui7 Goa2 e5 chhui3 i2-keng chhut beng7-leng7, I e5 sin5 i2-keng chu7-chip8 in.  17). I iah8 ui7 in liam-khau, koh chhin-chhiu2 eng7 chun2-chin5 ka7 in pun-toe7; in beh eng2-oan2 tit-tioh8 i choe3-giap8, tak8 se3-tai7 tiam3 ti7-hia.

[35]	Khong3-ia2 kap ta-so3 e5 toe7 tek-khak hoaN-hi2; soa-bou5 iah8 beh khoai3-lok8, koh chhin-chhiuN7 mui5-kui3 khui-hoe.  2). I beh khui-hoe bou7-seng7, lai5 hoaN-hi2, beh u7 hoaN-hi2 kap chhiuN3-koa; Li7-pa-lun3 e5 eng5-kng, Ka-bit8 kap Sa-lun5 e5 sui2, beh kui i; in beh khoaN3-kiN3 Ia5-ho5-hoa e5 eng5-kng, lan2 e5 Siong7-te3 e5 bi2-biau7.
	3). Lin2 tioh8 hou7 loan2-jiok8 e5 chhiu2 iong2-chong3, bo5-lat8 e5 kha-thau5-u chu7-chai7.  4). Tui3 sio2-taN2 e5 lang5 kong2, Lin2 tioh8 kong-kiong5, m7-bian2 kiaN; khoaN3 ah, lin2 e5 Siong7-te3 beh lai5 po3-siu5, beh lai5 kiaN5 kek8-toa7 e5 po3-eng3; I beh lai5 chin2-kiu3 lin2.  5). Hit-si5 chhiN-mi5 lang5 e5 bak8-chiu beh khui, chhau3-hi7-lang5 e5 hi7-khang beh lai7.  6). Hit-si5 pai2-kha--e5 beh tio5-thiau3 chhin-chhiuN7 lok8, e2-kau2 e5 chih8 beh chhiuN3-koa; in-ui7 chui2 chheng3-chhut ti7 khong3-ia2, khoe-lau5 chheng3-chhut ti7 soa-bou5.  7). Hoat-chhut-kng e5 soa, beh piN3-choe3 chui2-ti5, ta-so3 e5 toe7 beh piN3-choe3 chui2-choaN5; ti7 soaN-kau2 to2 teh-khun3 e5 sou2-chai7 beh u7 chhiN-chhau2 lou5-ui2 kap pou5-chhau2.  8). Ti7-hia beh u7 chit8 tiau5 koaiN5 e5 lou7, chit tiau5 lou7 beh chheng-choe3 Seng3 e5 lou7; u3-oe3 e5 lang5 boe7-tit-thang keng-ke3; choan-choan beh choe3 in e5 lou7-eng7; kiaN5-lou7 e5 lang5, sui-jian5 gu5-gong7, iah8 boe7 kiaN5-chho3.  9). Ti7-hia tek-khak bo5 sai, beng2-siu3 iah8-bo5 chiuN7 chit tiau5 lou7; ti7-hia long2 bo5 tu2-tioh8 in; tok8-tok8 tit-tioh8 siok8-hoe5 e5 peh-siN3 ti7-hia kiaN5.  10). Koh Ia5-ho5-hoa kiu3-siok8 e5 peh-siN3 beh to3-tng2--lai5, beh chhiuN3-koa lai5 kau3 Sek-an; tit-tioh8 eng2-oan2 e5 hoaN-hi2 choe3 bian2-liu5; in beh hoaN-hi2 khoai3-lok8, iu-bun7 thou2-khui3 long2 beh chau2--khi3.

[36]	Hi-se-ka ong5 chap8-si3 ni5, A-sut8 ong5 Se-na2-ki-lip8 chiuN7 lai5 kong-kek Iu5-tai7 it-chhe3 kian-kou3 e5 siaN5 lai5 chhu2 i.  2). A-sut8 ong5 tui3 Lah8-kiat chhe Lah8-pek-sa-ki chhoa7 toa7-tui7 peng khi3 Ia5-lou7-sat-leng2, kau3 Hi-se-ka ong5 hia; i chiu7 khia7 ti7 teng2-ti5 e5 chui2-kau-piN, ti7 phio3-pou3 sai-hu7 e5 chhan5 e5 toa7-lou7.  3). Hit-tiap8 u7 koan2-ke e5 Hi-lek8-ka e5 kiaN2 I2-li7-a-keng3, kap su-ki3 Sia3-pek-na2, kap su2-koaN A-sat e5 kiaN2 Iok-a, chhut-lai5 kiN3 i.
	4). Lah8-pek-sa-ki tui3 in kong2, Lin2 khi3 ka7 Hi-se-ka kong2, A-sut8 ong5 tai7-ong5 an2-ni kong2, Li2 sou2 oa2-kho3 e5, si7 oa2-kho3 sim2-mih8?  5). Li2 kong2, U7 ke3-bou5 u7 khui3-lat8 thang kau-chian3; goa2 kong2 che si7 khang-khang e5 oe7 na7-tiaN7; li2 tau3-ti2 oa2-kho3 chi7-chui7 chiah poe7-poan7 goa2 ah?  6). KhoaN3 ah, li2 sou2 oa2-kho3 e5 Ai-kip8 si7 hit e5 pit-phoa3 e5 lou5-tek-koaiN2; lang5 na7 oa3 i, chiu7 oe7 chhiah-jip8 i e5 chhiu2; Ai-kip8 ong5 Hoat-lo2 tui3 it-chhe3 oa2-kho3 i e5 lang5 iah8 si7 an2-ni.  7). Li2 na7 ka7 goa2 kong2, Goa2 oa2-kho3 Ia5-ho5-hoa goan2 e5 Siong7-te3; chit e5 Ia5-ho5-hoa kiam2-m7-si7 Hi-se-ka bat hoe3 I e5 soaN-thau5-toaN5 kap I e5 che3-toaN5, iah8 bat tui3 Iu5-tai7 kap Ia5-lou7-sat-leng2 e5 lang5 kong2, Lin2 tioh8 ti7 chit e5 toaN5-cheng5 keng3-pai3--e5 mah?  8). TaN chhiaN2 li2 eng7 chun2-tng3 hou7 goa2 e5 chu2 A-sut8 ong5, goa2 hou7 li2 nng7-chheng chiah be2, khoaN3 li2 hit-bin7 oe7 pi7-pan7 lang5 khia5 i a2-boe7.  9). Na7 boe7, thai2-tho2 oe7 phah-the3 goa2 e5 chu2 chiah e5 te7-it soe3 e5 lou5-pok8-tiong chit8 e5 kun-tiuN2, iah8 keng2-jian5 oa2-kho3 Ai-kip8, ai3 tit-tioh8 chian3-chhia kap be2-peng ah?  10). TaN goa2 chiuN7-lai5 kong-kek hui2-biat8 chit e5 toe7, kiam2 bo5 Ia5-ho5-hoa e5 i3-su3 mah? Ia5-ho5-hoa hoan-hu3 goa2 kong2, Li2 chiuN7-khi3 kong-kek hui2-biat8 chit e5 toe7.  11). I2-li7-a-keng3, Sia3-pek-na2, Iok-a tui3 Lah8-pek-sa-ki kong2, Kiu5 li2 eng7 A-lan5 e5 oe7 kap li2 e5 lou5-pok8 kong2; in-ui7 goan2 oe7 hiau2 thiaN; m7-thang eng7 Iu5-tai7 e5 oe7 kap goan2 kong2, hou7 siaN5-teng2 e5 peh-siN3 hi7-khang thiaN-kiN3.  12). Lah8-pek-sa-ki kong2, Goa2 e5 chu2 chhe goa2 lai5, kiam2-si7 tui3 li2 e5 chu2 kap li2 kong2 chiah e5 oe7 mah? kiam2-m7-si7 tui3 che7 ti7 siaN5-teng2 e5 lang5 kong2, hou7 in kap lin2 piN5-piN5 chiah8 ka-ki7 e5 pun3, lim ka-ki7 e5 jio7 mah?  13). Lah8-pek-sa-ki chiu7 khia7--teh, eng7 Iu5-tai7 e5 oe7 toa7-siaN kio3 kong2, Lin2 tioh8 thiaN A-sut8 ong5 tai7-ong5 e5 oe7.  14). Ong5 an2-ni kong2, Lin2 m7-thang hou7 Hi-se-ka sou2 phian3; in-ui7 i boe7-oe7 kiu3 lin2;  15). iah8 boh8-tit thiaN Hi-se-ka kah lin2 oa2-kho3 Ia5-ho5-hoa, kong2, Ia5-ho5-hoa tek-khak beh kiu3 lan2, chit e5 siaN5 tek-khak bo5 kau ti7 A-sut8 ong5 e5 chhiu2.  16). Boh8-tit thiaN Hi-se-ka e5 oe7; in-ui7 A-sut8 ong5 an2-ni kong2, Lin2 tioh8 kap goa2 ho5-ho2, chhut-lai5 tau5-hang5 goa2, tak8-lang5 chiu7 thang chiah8 ka-ki7 e5 phu5-to5-chhiu7 kap bu5-hoa-ko2-chhiu7 e5 ke2-chi2, lim ka-ki7 e5 chiN2-chui2;  17). theng3-hau7 goa2 chhoa7 lin2 kau3 chit8 e5 toe7 kap lin2 pun2-toe7 bo5 koh-iuN7, chiu7-si7 u7 gou7-kak kap sin-chiu2 e5 toe7, u7 bi2-niu5 kap phu5-to5-hng5 e5 toe7.  18). Lin2 tioh8 kin2-sin7 ti5-hong5, kiaN-liau2 Hi-se-ka in2-iu2 lin2 kong2, Ia5-ho5-hoa tek-khak kiu3 lan2.  Liat8-kok e5 siong7-te3 kiam2 u7 chit8-e5 bat kiu3 i e5 kok thoat-li7 A-sut8 ong5 e5 chhiu2 ah?  19). Hap-ma2 kap A-ni2-poat8 e5 siong7-te3 ti7 toh-loh8 ah? Se-hoat-oa2-im e5 siong7-te3 ti7 toh-loh8 ah? in kiam2 bat kiu3 Sat-ma2-li7-a thoat-li7 goa2 e5 chhiu2 mah?  20). Chiah e5 kok e5 siong7-te3 u7 chi7-chui7 bat kiu3 ka-ki7 e5 kok thoat-li7 goa2 e5 chhiu2 ah, boh8-kioh Ia5-ho5-hoa kiam2 oe7 kiu3 Ia5-lou7-sat-leng2 thoat-li7 goa2 e5 chhiu2 mah?
	21). In cheng7-cheng7, iah8 bo5 in3 chit8-ku3; in-ui7 ong5 bat hoan-hu3 kong2, Boh8-tit in3 i.  22). Hit-si5 Hi-lek8-ka e5 kiaN2 koan2-ke e5 I2-li7-a-keng3, kap su-ki3 Sia3-pek-na2, kap su2-koaN A-sat e5 kiaN2 Iok-a, long2 thiah-lih8 saN lai5 kau3 Hi-se-ka hia, chiong Lah8-pek-sa-ki e5 oe7 ka7 i kong2.

[37]	Hi-se-ka ong5 thiaN-kiN3, chiu7 thiah-lih8 i e5 saN, chheng7 moa5-pou3, jip8 Ia5-ho5-hoa e5 tian7.  2). Chhe koan2-ke e5 I2-li7-a-keng3, kap su-ki3 Sia3-pek-na2, kap che3-si tiong e5 lo2-poe3--e5, long2 chheng7 moa5-pou3, khi3 kiN3 A-mou5-su e5 kiaN2 sian-ti I2-sai3-a.  3). Tui3 i kong2, Hi-se-ka an2-ni kong2, Kin-a2-jit8 si7 hoan7-lan7, chek-hoat8, leng5-jiok8 e5 jit8, si7 chhin-chhiuN7 kiaN2 beh chhut-si3, iah8 bo5 lat8 thang siN-chhut.  4). Kiam2-chhai2 Ia5-ho5-hoa, li2 e5 Siong7-te3, thiaN-kiN3 Lah8-pek-sa-ki e5 oe7, chiu7-si7 i e5 chu2 A-sut8 ong5 chhe i lai5 bu2-ban7 eng2-oah8 Siong7-te3 e5 oe7, kiam2-chhai2 Ia5-ho5-hoa, li2 e5 Siong7-te3, ui7-tioh8 thiaN-kiN3 chiah e5 oe7, chiu7 beh chek-pi7 i; sou2-i2 kiu5 li2 ui7-tioh8 iau2 chhun e5 peh-siN3 chhut-siaN ki5-to2.  5). Hi-se-ka ong5 e5 jin5-sin5 chiu7 khi3 kiN3 I2-sai3-a.  6). I2-sai3-a tui3 in kong2, Tioh8 an2-ni tui3 lin2 e5 chu2 kong2, Ia5-ho5-hoa an2-ni kong2, Li2 thiaN-kiN3 A-sut8 ong5 e5 lou5-pok8 siat-tok8 Goa2 e5 oe7, m7-bian2 kiaN in.  7). KhoaN3 ah, Goa2 beh eng7 chit8 e5 sin5 jip8 i e5 sim, i beh thiaN-kiN3 hong-siaN, chiu7 to3-tng2-khi3 pun2 sou2-chai7; Goa2 beh hou7 i ti7 pun2 sou2-chai7 to2 ti7 to-e7.
	8). Lah8-pek-sa-ki to3-khi3, tu2-tioh8 A-sut8 ong5 teh phah Lip8-na2; si7 in-ui7 i u7 thiaN-kiN3 A-sut8 ong5 u7 thiat-iaN5, li7-khui Lah8-kiat.  9). Ong5 thiaN-kiN3 kong2, Kou2-sit8 ong5 Tek8-hap-ka chhut-lai5 beh kap li2 kau-chian3; i chit8-e7 thiaN-kiN3 chiu7 chhe su3-chia2 khi3 kiN3 Hi-se-ka, hoan-hu3 in, kong2,  10). Tioh8 ka7 Iu5-tai7 ong5 Hi-se-ka an2-ni kong2, Li2 sou2 oa2-kho3 li2 e5 Siong7-te3 kong2, Ia5-lou7-sat-leng2 tek-khak bo5 kau ti7 A-sut8 ong5 e5 chhiu2, li2 boh8-tit hou7 I khi-phian3.  11). KhoaN3 ah, li2 chong2 u7 thiaN-kiN3 A-sut8 chiah e5 ong5 tui3 liat8-kok sou2-kiaN5--e5, si7 it-chin7 biat8 in; chong2 bo5 li2 iau2 oe7 tit-tioh8 kiu3 mah?  12). Goa2 e5 liat8-chou2 sou2 hui2-biat8--e5, chiu7-si7 Ko-san3, Hap-lan5, Li7-sek, kap siok8 The5-lah8-sat e5 Ai-tian5 lang5; chiah e5 kok e5 siong7-te3 kiam2 bat kiu3 i mah?  13). Hap-ma2 e5 ong5, A-ni2-poat8 e5 ong5, Se-hoat-oa2-im siaN5 e5 ong5, Hi-na2 kap I2-oa2 e5 ong5, long2 ti7 toh-loh8?
	14). Hi-se-ka tui3 su3-chia2 e5 chhiu2 chih-tioh8 phoe, thak8 i; Hi-se-ka chiu7 chiuN7--khi3 Ia5-ho5-hoa e5 tian7, chiong phoe pai5 ti7 Ia5-ho5-hoa e5 bin7-cheng5.  15). Hi-se-ka tui3 Ia5-ho5-hoa ki5-to2 kong2,  16). Che7 ti7 ki-lou7-peng e5 tiong-kan, ban7-kun e5 Ia5-ho5-hoa, I2-sek-liat8 e5 Siong7-te3 ah, tok8-tok8 Li2 choe3 thiN-e7 ban7-kok e5 Siong7-te3; Li2 bat chhong3-cho7 thiN toe7.  17). Ia5-ho5-hoa ah, kiu5 Li2 aN3 hi7-khang lai5 thiaN, Ia5-ho5-hoa ah, kiu5 Li2 khui bak8-chiu lai5 khoaN3; tioh8 thiaN Se-na2-ki-lip8 it-chhe3 e5 oe7, si7 chhe su3-chia2 lai5 bu2-ban7 eng2-oah8 Siong7-te3 e5.  18). Ia5-ho5-hoa ah, A-sut8 chiah e5 ong5 ko2-jian5 hou7 liat8-kok kap i e5 toe7 piN3-choe3 pha-hng,  19). ia7 chiong in e5 siong7-te3 hiat ti7 he2--nih; in-ui7 in m7-si7 Siong7-te3, si7 lang5 e5 chhiu2 sou2-cho7--e5, si7 chha5--e5, chioh8--e5; in chiu7 chau5-biat8--in.  20). Ia5-ho5-hoa goan2 e5 Siong7-te3 ah, taN kiu5 Li2 kiu3 goan2 thoat-li7 i e5 chhiu2, hou7 thiN-e7 ban7-kok long2 chai tok8-tok8 Li2 si7 Ia5-ho5-hoa.
	21). A-mou5-su e5 kiaN2 I2-sai3-a chiu7 chhe lang5 khi3 kiN3 Hi-se-ka kong2, Ia5-ho5-hoa I2-sek-liat8 e5 Siong7-te3 an2-ni kong2, Li2 ki3-jian5 in-ui7 A-sut8 ong5 Se-na2-ki-lip8 e5 ian5-kou3 ki5-kiu5 Goa2;  22). taN lun7-kau3 i, Ia5-ho5-hoa u7 an2-ni kong2, Sek-an e5 chai7-sek-lu2 biau2-si7 li2, thi2-chhio3 li2; Ia5-lou7-sat-leng2 e5 cha-bou2-gin2-na2 tui3 li2 io5-thau5.  23). Li2 leng5-jiok8 bu2-ban7 chi7-chui7? chhut toa7-siaN, bak8-chiu niah koaiN5-koaiN5, kong-kek chi7-chui7 ah? chiu7-si7 kong-kek I2-sek-liat8 e5 Seng3--e5.  24). Li2 chhe li2 e5 lou5-pok8 bu2-ban7 Chu2 kong2, Goa2 chhoa7 choe7-choe7 chian3-chhia chiuN7-kau3 soaN-chiam, kau3 Li7-pa-lun3 kek8-chhim e5 sou2-chai7; goa2 beh chho3 hit-te3 koaiN5-toa7 e5 pek-hiuN-chha5, kap siong7-ho2 e5 siong5-chhiu7; goa2 beh chiuN7 kek8-koaiN5 e5 sou2-chai7, kap i pui5-toe7 e5 chhiu7-na5.  25). Goa2 i2-keng khui-chiN2 lim goa7-pang e5 chui2, goa2 eng7 kha-chiuN2 tah8 Ai-kip8 it-chhe3 e5 ho5, hou7 i ta--khi3.  26). Ia5-ho5-hoa kong2, Li2 kiam2 be7-bat thiaN-kiN3 Goa2 ti7 goan5-khi2-thau5 sou2-choe3--e5, ti7 kou2-cha2 sou2 tiaN7-tioh8--e5 mah? taN Goa2 chiaN5 i, si7 hou7 li2 hui2-hoai7 kian-kou3 e5 siaN5, piN3-choe3 hau7-phiaN-phe3.  27). Sou2-i2 ki5-tiong khia7-khi2 e5 peh-siN3 khui3-lat8 chin-chio2, kiaN-hiaN5 kian3-siau3; in chhin-chhiuN7 khong3-ia2 e5 chhau2, chhiN-chhui3 e5 chhai3, chhin-chhiuN7 chhu3-teng2 e5 chhau2, chhin-chhiuN7 chhan5--nih be7 toa7-chang5 e5 tiu7-a2.  28). Li2 che7-loh8-khi3, li2 chhut-khi3, li2 jip8-lai5, li2 e5 toa7 siu7-khi3 Goa2, Goa2 long2 chai.  29). In-ui7 li2 toa7 siu7-khi3 Goa2, koh in-ui7 li2 kiau-ngou7 e5 oe7 thang3-kau3 Goa2 e5 hi7-khang, Goa2 chiu7 beh eng7 Goa2 e5 kau kau li2 e5 phiN7, eng7 Goa2 e5 be2-ka7-kiuN koa3 ti7 li2 e5 chhui3, hou7 li2 tui3 goan5-lou7 to3--khi3.  30). Hi-se-ka ah, chit-e5 hou7 li2 choe3 tiau7-thau5; kin-ni5 lin2 beh chiah8 ka-ki7 hoat e5 mih8, me5-ni5 beh chiah8 tui3 hit-e5 sou2-chhut-e5; kau3 te7-saN ni5, lin2 tioh8 cheng3-choh siu-koah, chai-cheng3 phu5-to5-hng5, lai5 chiah8 i e5 ke2-chi2.  31). Iu5-tai7 ke thoat-li7 hoan7-lan7 sou2-chhun e5 peh-siN3 beh iu5-goan5 e7-bin7 teng3-kun, teng2-bin7 kiat ke2-chi2.  32). In-ui7 beh u7 chhun e5 peh-siN3 tui3 Ia5-lou7-sat-leng2 chhut--lai5, beh u7 to5-chau2 e5 lang5 tui3 Sek-an soaN lai5; ban7-kun e5 Ia5-ho5-hoa e5 jiat8-sim beh chiaN5 chit e5 su7.  33). Sou2-i2 Ia5-ho5-hoa lun7 A-sut8 ong5 kong2, I tek-khak boe7 kau3 chit e5 siaN5, iah8 boe7 ti7-chia sia7-chiN3, boe7-oe7 gia5 tin5-pai5 kau3 siaN5-cheng5, iah8 boe7 khi2 thou5-tui lai5 kong-kek i.  34). I tui3 hit tiau5 lou7 lai5, beh tui3 hit tiau5 lou7 to3-khi3, boe7-oe7 lai5 kau3 chit e5 siaN5, che si7 Ia5-ho5-hoa kong2 e5.  35). In-ui7 Goa2 ui7-tioh8 ka-ki7 e5 ian5-kou3, koh ui7-tioh8 Goa2 e5 lou5-pok8 Tai7-pit8 e5 ian5-kou3, beh po2-hou7 chit e5 siaN5, lai5 chin2-kiu3 i.
	36). Ia5-ho5-hoa e5 su3-chia2 chhut--khi3, ti7 A-sut8 iaN5-tiong phah-si2 chap8-poeh-ban7 gou7-chheng lang5; kau3 thiN-kng-cha2 khi2--lai5 e5 si5, khoaN3 ah, long2 si7 si2 e5 sin-si.  37). A-sut8 ong5 Se-na2-ki-lip8 chiu7 li7-khui to3-khi3, tiam3 ti7 Ni5-ni5-bi5.  38). Ti7 i e5 siong7-te3 Ni5-su-lok8 e5 bio7 kui7-pai3 e5 si5, i e5 kiaN2, A-tek-bi2-lek8 kap Sa-li7-sek, eng7 to thai5 i; in chiu7 chau2 kau3 A-lah8-liap8 e5 toe7.  I e5 kiaN2 I2-sat-hap-tun3 soa3-chiap i choe3-ong5.

[38]	Hiah e5 jit8 e5 tiong-kan, Hi-se-ka phoa3-piN7 teh-beh si2.  A-mou5-su e5 kiaN2, sian-ti I2-sai3-a, khi3 kiN3 i, tui3 i kong2, Ia5-ho5-hoa an2-ni kong2, Li2 tioh8 siat-hoat li2 e5 ke-su7, in-ui7 li2 teh-beh si2, boe7-oah8.  2). Hi-se-ka chiu7 oat8-tng2 bin7 ng3 piah, ki5-to2 Ia5-ho5-hoa, kong2,  3). Ia5-ho5-hoa ah, kiu5 Li2 ki3-liam7 goa2 ti7 Li2 e5 bin7-cheng5 chaiN2-iuN7 chun5 oan5-choan5 e5 sim, chiau3 seng5-sit8 lai5 kiaN5, koh choe3 Li2 sou2 khoaN3-choe3 ho2--e5.  Hi-se-ka chiu7 toa7-siaN thi5-khau3.  4). Tui3 an2-ni Ia5-ho5-hoa e5 oe7 lim5-kau3 I2-sai3-a kong2,  5). Li2 khi3 ka7 Hi-se-ka kong2, Li2 e5 chou2 Tai7-pit8 e5 Siong7-te3 Ia5-ho5-hoa an2-ni kong2, Goa2 i2-keng thiaN-kiN3 li2 e5 ki5-to2, khoaN3-kiN3 li2 e5 bak8-sai2; khoaN3 ah, Goa2 beh ke-thiN li2 e5 he3-siu7 chap8-gou7 ni5.  6). Koh Goa2 beh kiu3 li2 kap chit e5 siaN5 thoat-li7 A-sut8 ong5 e5 chhiu2; iah8 beh po2-hou7 chit e5 siaN5.  7). Ia5-ho5-hoa beh chiaN5 I sou2 kong2--e5, che si7 Ia5-ho5-hoa beh hou7 li2 e5 tiau7-thau5;  8). khoaN3 ah, A-hap-su e5 jit8-kui te3-jit8 chin3-cheng5 e5 iaN2, Goa2 beh hou7 i the3-au7 chap8-tou7.  Tui3 an2-ni chin3-cheng5 e5 jit8-iaN2, ko2-jian5 ti7 jit8-kui e5 teng2-bin7, the3-au7 chap8-tou7.
	9). Iu5-tai7 ong5 Hi-se-ka phoa3-piN7 i2-keng ho2, chiu7 choe3 si, kong2:
10). Goa2 kong2, tu2-tu2 ti7 goa2 tiong-lian5 e5 jit8, beh jip8 im-kan e5 mng5;
Boe7-tit-thang hiong2-siu7 goa2 iau2 chhun e5 ni5.
11). Goa2 kong2, Goa2 boe7 kiN3--tioh8 Ia5-ho5-hoa, chiu7-si7 ti7 oah8-lang5 e5 toe7, boe7 kiN3-tioh8 Ia5-ho5-hoa;
Goa2 boe7-tit-thang kap tiam3 toe7-chiuN7 e5 peh-siN3 saN-kap khoaN3 lang5 e5 bin7.
12). Goa2 khia7-khi2 e5 sou2-chai7 siu7 chhian-soa2 li7-khui goa2, chhin-chhiuN7 kou3-iuN5 e5 lang5 e5 pou3-piN5 chit8-iuN7;
Goa2 chiong siN3-mia7 kng2--khi2-lai5, chhin-chhiuN7 chit-pou3 e5 lang5 kng2-pou3 chit8-iuN7; I beh chiong goa2 tui3 pou3-kui-thau5 chian2-tng7.
Tui3 cha2-khi2 kau3 e5-hng, Li2 beh hou7 goa2 kiat-kiok8.
13). Goa2 hou7 ka-ki7 an-cheng7 kau3 thiN-kng; I chhin-chhiuN7 sai at-chih8 goa2 it-chhe3 e5 kut-thau5;
Tui3 cha2-khi2 kau3 e5-hng, Li2 beh hou7 goa2 kiat-kiok8.
14). Goa2 chhin-chhiuN7 iN3-a2, chhin-chhiuN7 peh8-hoh8, gi2-bu2 gi2-ngiau2; koh chhin-chhiuN7 ka-chui ai-kio3;
Goa2 in-ui7 kiah8-thau5 khoaN3, bak8-chiu ian-ng7.
Ia5-ho5-hoa ah, goa2 siu7 ap-che3, kiu5 Li2 ka7 goa2 po2-jin7.
15). Goa2 beh kong2 sim2-mih8 ah? I ka7 goa2 kong2--e5, iah8 ka7 goa2 chiaN5--lah;
Goa2 in-ui7 sim-lai7 e5 khou2-chhou2, ti7 it-seng e5 ni5-jit8, beh un5-un5-a2 kiaN5.
16). Chu2 ah, lang5 tit-tioh8 oah8 si7 chai7-ti7 chiah-e5,
Goa2 e5 sim-sin5 oah8--teh, iah8 long2 si7 tui3 an2-ni;
Sou2-i2 kiu5 Li2 hou7 goa2 koh-ho2, iu5-goan5 oah8--teh.
17). KhoaN3 ah, goa2 siu7 chin-toa7 e5 kan-khou2, si7 ui7-tioh8 beh hou7 goa2 tit-tioh8 peng5-an;
Li2 in-ui7 thiaN3 goa2 e5 leng5-hun5, chiu7 kiu3 goa2 thoat-li7 biat8-bo5 e5 khiN;
In-ui7 Li2 chiong goa2 it-chhe3 e5 choe7, hiat ti7 Li2 e5 ka-chiah-au7.
18). In-ui7 im-kan boe7-oe7 kam2-sia7 Li2, si2-bo5 boe7-oe7 o-lo2 Li2;
Loh8 hun5-bong7 e5 lang5 boe7-oe7 ng3-bang7 Li2 e5 seng5-sit8.
19). Chi2-u7 oah8-lang5, oah8-lang5, beh kam2-sia7 Li2, chhin-chhiuN7 goa2 kin-a2-jit8 kam2-sia7 Li2 chit8-iuN7;
Choe3 lau7-pe7-e5 beh hou7 kiaN2-ji5 chai Li2 e5 seng5-sit8.
20). Ia5-ho5-hoa pian7-pian7 beh kiu3 goa2, 
Sou2-i2 goan2 chai7-siN e5 jit8 beh ti7 Ia5-ho5-hoa e5 chhu3,
Eng7 si-hian5 e5 gak8-khi3, chhiuN3 goa2 e5 si-koa.
	21). I2-sai3-a bat kong2, Tioh8 theh8 chit8 te3 bu5-hoa-ko2-piaN2, lai5 tah ti7 liap8-a2.  Ong5 chiu7 tit-tioh8 ho2.  22). Hi-se-ka ia7 bat kong2, Goa2 oe7 chiuN7 Ia5-ho5-hoa e5 chhu3, u7 sim2-mih8 tiau7-thau5?

[39]	Tng-si5 Pa-pi2-lun5 ong5, Pa-lah8-tan3 e5 kiaN2 Bi2-lo5-tat8-pa-lah8-tan3 thiaN-kiN3 Hi-se-ka bat phoa3-piN7, chiu7 sang3 phoe-sin3 kap le2-mih8 hou7 Hi-se-ka.  2). Hi-se-ka in-ui7 su3-chia2 lai5 hoaN-hi2, chiu7 chiong i khng3 po2-mih8 e5 chhu3, kim, gun5, hiuN-liau7, kui3-khi3 e5 iu5, kap i e5 kun-chong-kek8, kap hu2-khou3-lai7 it-chhe3 sou2 u7--e5, long2 hou7 in khoaN3; i e5 ke-tiong kap choan5-kok e5 lai7-bin7, Hi-se-ka bo5 chit8-hang7 bo5 hou7 in khoaN3.  3). Tui3 an2-ni sian-ti I2-sai3-a lai5 kiN3 Hi-se-ka ong5, mng7 i kong2, Chiah e5 lang5 kong2 sim2-mih8? in tui3 toh-loh8 lai5 kiN3 li2? Hi-se-ka kong2, In tui3 hng7-hng7 e5 sou2-chai7, chiu7-si7 tui3 Pa-pi2-lun5, lai5 kiN3 goa2.  4). I2-sai3-a kong2, In ti7 li2 e5 ke khoaN3-kiN3 sim2-mih8? Hi-se-ka kong2, Hoan7-na7 goa2 ke-tiong sou2-u7--e5, in long2 u7 khoaN3-kiN3; goa2 e5 chai5-po2 e5 tiong-kan bo5 chit8-hang7 bo5 hou7 in khoaN3-kiN3.  5). I2-sai3-a tui3 Hi-se-ka kong2, Li2 tioh8 thiaN ban7-kun e5 Ia5-ho5-hoa e5 oe7.  6). KhoaN3 ah, jit8-chi2 beh kau3, hoan7-na7 li2 ke-lai7 sou2-u7--e5, kap li2 e5 liat8-chou2 chek-chu7 kau3 hian7-kim--e5 long2 beh siu7-chhiuN2 kau3 Pa-pi2-lun5, bo5 lau5 chit8-hang7; che si7 Ia5-ho5-hoa kong2--e5.  7). Koh tui3 li2 pun2-sin siN e5 kiaN2-sun, ki5-tiong u7-e5 beh siu7-liah8--khi3, ti7 Pa-pi2-lun5 e5 ong5-kiong tng thai3-kam3.  8). Hi-se-ka tui3 I2-sai3-a kong2, Li2 sou2 thoan5 Ia5-ho5-hoa e5 oe7 si7 ho2.  Koh kong2, In-ui7 ti7 goa2 ni5-jit8 e5 tiong-kan beh u7 thai3-peng5 kap kian-kou3.

[40]	Lin2 e5 Siong7-te3 kong2, Lin2 tioh8 an-ui3, an-ui3 Goa2 e5 peh-siN3.  2). Tioh8 tui3 Ia5-lou7-sat-leng2 kong2 ho2-oe7, koh po3 i chai, i e5 kau-chian3 i2-keng chin7, i e5 choe7-koa3 i2-keng sia3; i ui7-tioh8 i it-chhe3 e5 choe7, tui3 Ia5-ho5-hoa e5 chhiu2 ka-pe7 siu7 heng5-hoat8.
	3). U7 siaN kio3 kong2, Ti7 khong3-ia2 pi7-pan7 Ia5-ho5-hoa e5 lou7, ti7 soa-bou5 e5 toe7, siu-piN5 lan2 e5 Siong7-te3 e5 toa7-lou7.  4). Chiah e5 soaN-kok long2 beh thun7 hou7 i tiN7, toa7-soe3 e5 soaN-thau5 long2 beh kut8 hou7 i ke7; oan-oat--e5, beh koe2 hou7 i tit8, kham5-khiat8--e5, beh siu hou7 i piN5.  5). Ia5-ho5-hoa e5 eng5-kng tek-khak hian2-hian7, hoan7-na7 u7 hiat-khi3-e5 beh long2 khoaN3-kiN3; in-ui7 che si7 Ia5-ho5-hoa chhin-chhui3 kong2--e5.
	6). U7 siaN kong2, Li2 tioh8 kio3, i kong2, Goa2 tioh8 kio3 sim2-mih8? kiN3-na7 u7 hiat-khi3--e5 long2 chhin-chhiuN7 chhau2, i e5 eng5-kng long2 chhin-chhiuN7 soaN--nih e5 hoe; chhau2 oe7 ta, hoe oe7 sia7;  7). in-ui7 Ia5-ho5-hoa e5 khi3 chhe ti7 i e5 teng2-bin7; peh-siN3 chin-chiaN3 si7 chhau2.  8). Chhau2 oe7 ta, hoe oe7 sia7; tok8-tok8 lan2 e5 Siong7-te3 e5 oe7 tek-khak eng2-oan2 ti7-teh.
	9). Po3 ho2 siau-sit hou7 Sek-an--e5 ah, li2 tioh8 chiuN7 koaiN5-soaN; po3 ho2 siau-sit hou7 Ia5-lou7-sat-leng2--e5 ah, li2 tioh8 chin7-lat8 chhut li2 e5 siaN; tioh8 chhut-siaN, m7-bian2 kiaN; tui3 Iu5-tai7 e5 siaN5 kong2, KhoaN3 ah, lin2 e5 Siong7-te3.  10). KhoaN3 ah, Chu2 Ia5-ho5-hoa beh chhin-chhiuN7 toa7 koan5-leng5--e5 lim5-kau3 , I e5 chhiu2 tek-khak ui7 I chiang2-koan5; khoaN3 ah, I e5 siuN2-su3 ti7 I hia, I e5 po3-tap iah8 ti7 I e5 bin7-cheng5.  11). I beh chhin-chhiuN7 bok8-chia2 kou3 I e5 iuN5-kun5, I beh eng7 chhiu2 aN5-oa2 iuN5-a2-kiaN2, pho7 i ti7 heng-cheng5, ban7-ban7 chhoa7 hiah-e5 hou7 iuN5-a2 suh-lin--e5.
	12). Chi7-chui7 bat eng7 chhiu2-sim niu5 chiah e5 chui2, eng7 chhiu2-hou2-khau2 niu5 kiong-chhong, eng7 tau2 toe2 toa7-toe7 e5 thou5-hun2, eng7 chhin3 chhin3 soaN-nia2, eng7 thian-pheng5 pheng5 soaN-thau5 ah?  13). Chi7-chui7 bat chhek-tok8 Ia5-ho5-hoa e5 sim, a2-si7 choe3 I e5 bou5-su7 lai5 chi2-kau3 I ah?  14). I kap chi7-chui7 siong-liong5, chi7-chui7 ka3-si7 I, chiong kong-peng5 e5 lou7 chi2-si7 I, koh chiong ti3-sek ka3-si7 I, chiong thong-tat8 e5 to7-lou7 chi2-kau3 I ah?  15). KhoaN3 ah, ban7 peh-siN3 long2 chhin-chhiuN7 chui2-thang2 e5 chit8-tih-chui2, koh chhin-chhiuN7 thian-pheng5-teng2 e5 tin5-ai; I theh8 chiah e5 hai2-su7 khi2-lai5 chhin-chhiuN7 kek8 bi5-soe3 e5 mih8.  16). Li7-pa-lun3 bo5 kau3-giah8 thang choe3 he2-chha5, ki5-tiong e5 chau2-siu3 bo5 kau3-giah8 choe3 sio-che3.  17). Ban7 peh-siN3 ti7 I e5 bin7-cheng5 chhin-chhiuN7 bo5 mih8; hou7 I khoaN3 kek8-ki5 bo5, chiu7-si7 khang-khang.
	18). Lin2 kiu3-keng3 beh chiong chi7-chui7 pi2-pheng7 Siong7-te3? eng7 sim2-mih8 heng5-siong7 kap Siong7-te3 pi2-pheng7 ah?  19). Ngou2-siong7 si7 sai-hu7 chu3-cho7, gun5-chhiuN7 eng7 kim an--i, ka7 i chu3 gun5-lian7.  20). Song3-hiong lang5 bo5 lat8 thang hian3 chit-ho7 mih8, chiu7 keng2 boe7-oe7 hiu2-hoai7 e5 chha5, ui7 i chhe7 ki5-khiau2 e5 sai-hu7, chhai7 boe7-oe7 io5-tang7 e5 ngou2-siong7.  21). Lin2 kiam2 be7 chai mah? lin2 kiam2 be7 thiaN-kiN3 mah? tui3 khi2-thau5 kiam2 bo5 ka7 lin2 kong2 mah? tui3 siat-lip8 toe7 e5 kun-ki lin2 kiam2 bo5 beng5-pek8 mah?  22). Chu2 che7 ti7 toe7 e5 toa7-khoan5, toe7-chiuN7 khia7-khi2 e5 peh-siN3 chhin-chhiuN7 chhau2-meh; I tian2-khui thiN chhin-chhiuN7 tiuN3-pak, an-ti3 i, chhin-chhiuN7 thang khia7-khi2 e5 pou3-piN5.  23). I hou7 kun-ong5 kui ti7 bo5; hou7 toe7-chiuN7 e5 sim2-phoaN3-koaN chiaN5-choe3 khang-hu.  24). In si7 tu2-a2 chai, tu2-a2 cheng3; i e5 chang5 tu2-a2 teng3-kun ti7 toe7--nih; I chit8-e7 chhe ti7 i teng2-bin7, chiu7 long2 kou-ta5, kng2-le5-hong chiong i chhe--khi3, chhin-chhiuN7 chhau2-iu3 chit8-iuN7.  25). Chi3-seng3-e5 kong2, Lin2 beh eng7 chi7-chui7 pi2-pheng7 Goa2, hou7 Goa2 kap i piN5 ah?  26). Lin2 kiah8-bak8 khoaN3 teng2-bin7, khoaN3 chi7-chui7 chhong3-cho7 chiah-e5, chiau3 siau3-bak8 chhoa7 hiah e5 ban7-kun chhut-lai5; I chit8-e5 chit8-e5 chheng in e5 mia5; in-ui7 I e5 koan5-leng5, koh in-ui7 I e5 toa7 koan5-leng5, toa7 khui3-lat8, lian5 chit8-e5 iah8 bo5 khiam3.
	27). Nga2-kok ah, li2 siaN2-su7 kong2, I2-sek-liat8 ah, li2 siaN2-su7 kong2, Goa2 e5 to7-lou7 un2-bat8 ti7 Ia5-ho5-hoa, goa2 e5 an3-kiaN7 bo5 tit-tioh8 Siong7-te3 liau7-li2.  28). Li2 kiam2 be7 chai mah? Li2 kiam2 be7 thiaN-kiN3 mah? eng2-eng2 ti7-teh e5 Siong7-te3, Ia5-ho5-hoa, chhong3-cho7 toe7-kek8--e5, I bo5 ia3, iah8 bo5 sian7; I e5 ti3-hui7 bo5 thang chhek-tok8.  29). Ia3-sian7--e5 I hou7 i leng5-lek8; nng2-chiaN2-e5, I ke-thiN i e5 khui3-lat8.  30). Siau3-lian5 lang5 iah8 oe7 ia3 oe7 sian7, iong2-chong3 e5 lang5 iah8 oe7 poah8-to2.  31). Tok8-tok8 oa2-kho3 Ia5-ho5-hoa--e5 beh tit-tioh8 sin e5 khui3-lat8; in beh chhin-chhiuN7 eng-chiau2 thi2-sit8 pe-koaiN5; in chau2, iah8 bo5 ia3; kiaN5 iah8 bo5 sian7.

[41]	Cheng3 hai2-su7 ah, tioh8 ti7 Goa2 e5 bin7-cheng5 cheng7-cheng7; cheng3 peh-siN3 tioh8 tit-tioh8 sin e5 khui3-lat8; long2 tioh8 kun7-cheng5 lai5, chiah thang lai5 kong2-oe7; lan2 thang tai7-ke lai5 pian7-lun7.  2). Chi7-chui7 tui3 tang-hng heng-khi2 chit8-lang5, eng7 kong-gi7 tiau3 i lai5 kau3 I e5 kha-cheng5 ah? chiong liat8-kok kau-hou7 i, hou7 i koan2-hat kun-ong5; chiong in chhin-chhiuN7 tin5-ai kau hou7 i e5 to, chhin-chhiuN7 hong-chhe e5 chhau2-a2-iu3 kau-hou7 i e5 keng.  3). I tui-koaN2 in, kiaN5 i sou2 be7-bat kiaN5 e5 lou7, an-jian5 ke3-khi3.  4). Chi7-chui7 choe3 chit-e5 lai5 chiaN5--i, tui3 khi2-thau5 tiau3 lek8-tai7 ah? Goa2 Ia5-ho5-hoa, si7 khi2-thau5 e5, iah8 si7 lou7-be2--e5, Goa2 chiu7-si7 I.  5). Hai2-su7 khoaN3-kiN3 chiu7 kiaN-hiaN5; toe7-kek8 iah8 ngiauh8-ngiauh8-chhoah, chiu7 kun7-oa2 lai5.  6). In tak8-lang5 saN pang-chan7; tui3 hiaN-ti7 kong2, Tioh8 chong3-taN2.  7). Bak8-chhiuN7 bian2-le7 gun5-chhiuN7; eng7 thui5 phah-kng--e5 bian2-le7 phah-tiam--e5, lun7 hoaN7-ioh8 e5 kang-hu kong2, HoaN7-liau2 ho2; koh eng7 teng teng3-tiau5, hou7 i bo5 io5-tang7.
	8). Tok8-tok8 li2, I2-sek-liat8, si7 Goa2 e5 lou5-pok8; Nga2-kok si7 Goa2 sou2 keng2-soan2 e5, Goa2 e5 peng5-iu2 A-pek-lah8-han2 e5 hou7-e3;  9). li2 si7 Goa2 tui3 toe7-kek8 sou2 toa3--lai5-e5, tui3 toe7 e5 kak-thau5 sou2 tiau3--lai5-e5, koh tui3 li2 kong2, Li2 si7 Goa2 e5 lou5-pok8, Goa2 keng2-soan2 li2, iah8 bo5 khi3-choat8 li2.  10). Li2 boh8-tit kiaN-hiaN5, in-ui7 Goa2 kap li2 saN-kap ti7-teh; boh8-tit lun2-neh, in-ui7 Goa2 si7 li2 e5 Siong7-te3; Goa2 tek-khak kian-kou3 li2, Goa2 tek-khak pang-chan7 li2, Goa2 tek-khak eng7 Goa2 kong-gi7 e5 chiaN3-chhiu2 hu5-chhi5 li2.  11). KhoaN3 ah, hoan7-na7 toa7 siu7-khi3 li2--e5, tek-khak long2 lau3-khui3 kian3-siau3; kap li2 saN-chiN--e5 tek-khak chhin-chhiuN7 bo5, iah8 beh biat8-bo5.  12). Kap li2 saN-chiN--e5, li2 beh chhe7 in, iah8 chhe7 bo5; kap li2 cheng-chian3--e5, beh chhin-chhiuN7 bo5 mih8, chiaN5-choe3 khang-hu.  13). In-ui7 Goa2 Ia5-ho5-hoa, li2 e5 Siong7-te3, beh khan li2 e5 chiaN3-chhiu2, ka7 li2 kong2, M7-bian2 kiaN, Goa2 beh pang-chan7 li2.  14). Chhin-chhiuN7 tou7-un2 e5 Nga2-kok, kap lin2 I2-sek-liat8 lang5, m7-bian2 kiaN; Ia5-ho5-hoa kong2, Goa2 beh pang-chan7 li2, kiu3-siok8 li2--e5 chiu7-si7 I2-sek-liat8 e5 Seng3--e5.  15). KhoaN3 ah, Goa2 beh hou7 li2 choe3 phah gou7-kak sin e5 khi3-ku7, lai7 koh u7-khi2; li2 beh chiong soaN-nia2 phah kau3 chhui3-chhui3, hou7 soaN-thau5 chhin-chhiuN7 chhou-khng.  16). Li2 beh poa3--in, hong beh ka7 in chhe--khi3, kng2-le5-hong beh ka7 in sau3--khi3; chong2-si7 li2 beh in-ui7 Ia5-ho5-hoa lai5 hoaN-hi2, in-ui7 I2-sek-liat8 e5 Seng3--e5 lai5 khoa-khau2.
	17). Song3-hiong khun3-khou2 e5 lang5 chhe7 chui2, iah8 chhe7 bo5; in in-ui7 chhui3 khoah, chih8 ta; Goa2 Ia5-ho5-hoa beh in3--in, Goa2 I2-sek-liat8 e5 Siong7-te3 tek-khak bo5 pang3-sak in.  18). Goa2 beh ti7 bo5-chhau2 e5 soaN khui kang-ho5, ti7 soaN-kok-tiong khui chui2-choaN5; Goa2 beh hou7 soa-bou5 piN3-choe3 chui2-ti5, hou7 ta-toe7 piN3-choe3 chui2-choaN5.  19). Goa2 beh ti7 khong3-ia2 chai pek-hiuN-chhiu7, cho7-kiap-chhiu7, kong-liam-chhiu7, kap ia2 kaN-na2-chhiu7; Goa2 ti7 soa-bou5 beh chiong siong5-chhiu7, sam-chhiu7, kap ng5-iong5-chhiu7 choe3 chit8-e7 chai;  20). thang hou7 lang5 lai5 khoaN3, lai5 chai lai5 siuN7, saN-kap beng5-pek8; che si7 Ia5-ho5-hoa e5 chhiu2 sou2 choe3--e5, si7 I2-sek-liat8 e5 Seng3--e5 sou2 chhong3-cho7--e5.
	21). Ia5-ho5-hoa kong2, Lin2 tioh8 the5-khi2 lin2 e5 an3-kiaN7; Nga2-kok e5 Jin5-kun kong2, Lin2 tioh8 pai5-liat8 lin2 u7 cheng3-ku3 e5 li2-iu5.  22). In tioh8 pai5-liat8 i, tioh8 hou7 goan2 chai chiong-lai5 beh chaiN2-iuN7; hou7 goan2 chai i2-cheng5 e5 su7 si7 sim2-mih8, hou7 goan2 thang kang2-kiu3, tit-tioh8 chai su7 e5 kiat-kiok8; a2-si7 chiong beh lai5 e5 su7 kong2 hou7 goan2 thiaN.  23). Tioh8 hou7 goan2 chai chiong-lai5 e5 su7, thang hou7 goan2 chai lin2 si7 siong7-te3; hek8-si7 ho2, hek8-si7 phaiN2, lin2 tioh8 kiaN5 i, hou7 goan2 gong5-ngiah8 lai5 saN-kap khoaN3.  24). KhoaN3 ah, lin2 siok8 ti7 bo5, lin2 e5 sou2-choe3 siok8 ti7 khang-hu; hit-e5 keng2-soan2 lin2--e5 si7 kho2-ouN3.
	25). Goa2 tui3 pak-hng heng-khi2 chit8-lang5, i chiu7 lai5; i tui3 jit8-chhut e5 sou2-chai7 kiu5-kio3 Goa2 e5 mia5--e5; i beh tah8 chiang2-koan5--e5 chhin-chhiuN7 he-thou5, chhin-chhiuN7 sio-hui5 sai-hu7 tah8-thou5 chit8-iuN7.  26). Chi7-chui7 tui3 khi2-thau5 kong2-beng5 chit e5 su7, hou7 goan2 chai; chi7-chui7 tui3 khi2-thau5 kong2-beng5, hou7 goan2 kong2, I bo5-chho3 ah? chong2-si7 bo5 u7 kong2-beng5, bo5 u7 pai5-liat8, bo5 u7 thiaN-kiN3 lin2 e5 oe7--e5.  27). Goa2 tai7-seng tui3 Sek-an kong2, KhoaN3 ah, khoaN3 ah; Goa2 beh chiong chit8-ui7 po3 ho2 siau-sit--e5 siuN2-su3 Ia5-lou7-sat-leng2.  28). Goa2 khoaN3 i, bo5 chit8-lang5; in tiong-kan iah8 bo5 bou5-su7, ti7 Goa2 mng7 e5 si5, thang in3 chit8-ku3.  29). KhoaN3 ah, in long2-si7 khang-hu, in e5 sou2-choe3 si7 bo5-mih8; in sou2 chu3 e5 ngou2-siong7 long2-si7 hong, long2-si7 khang-hu e5.

[42]	 KhoaN3 ah, Goa2 e5 lou5-pok8, Goa2 sou2 hu5-chhi5 e5, Goa2 sou2 keng2-soan2 e5, Goa2 e5 sim sou2 hoaN-hi2--e5, Goa2 u7 chiong Goa2 e5 sin5 hou7 i, i beh chiong kong-li2 thoan5 hou7 goa7-pang.  2). I bo5 soan-hoa, bo5 chhut-siaN, iah8 bo5 hou7 koe-lou7--nih thiaN-kiN3 i e5 siaN.  3). Siu7-siong e5 lou5-ui2, i bo5 at-chih8, beh hoa e5 teng-he2, i bo5 phah-sit; i chiau3 chin-sit8, chiong kong-li2 thoan5-pou3.  4). I bo5 chhin3-sim, iah8 bo5 sit-taN2, tit8-kau3 i ti7 toe7-chiuN7 siat-lip8 kong-li2; hai2-su7 long2 theng3-hau7 i e5 ka3-si7.
	5). Ia5-ho5-hoa Siong7-te3, chhong3-cho7 chiah e5 thiN lai5 thi2-khui i, khui-khoah toe7 kap i sou2-chhut--e5, eng7 oah8-khi3 hou7 toe7-chiuN7 e5 cheng3 peh-siN3, eng7 sin5-hun5 hou7 kiaN5 ti7 hit teng2-bin7 e5 lang5 e5, kong2,  6). Goa2 Ia5-ho5-hoa eng7 kong-gi7 tiau3--li2, beh khan li2 e5 chhiu2, po2-siu2 li2, hou7 li2 choe3 peh-siN3 e5 iok e5 tiong-po2, choe3 goa7-pang lang5 e5 kng;  7). lai5 khui chhiN-mi5 e5 bak8-chiu, chhoa7 siu7-koaiN--e5 chhut-kaN; hou7 tiam3 ti7 ou-am3--e5 chhut kaN-lo5.  8). Goa2 si7 Ia5-ho5-hoa, che si7 Goa2 e5 mia5, Goa2 bo5 chiong Goa2 e5 eng5-kng kui hou7 pat8 e5 sin5, iah8 bo5 chiong Goa2 e5 mia5-siaN kui-hou7 tiau-khek e5 ngou2-siong7.  9). KhoaN3 ah, cheng5 e5 su7 i2-keng chiaN5, taN Goa2 iah8 beh chiong sin e5 su7 kong2-beng5; chiah e5 su7 be7 hoat-khi2 i2-cheng5, Goa2 chiu7 kong2 hou7 lin2 thiaN.  10). Ke3-hai2-e5, kap hai2-lai7 sou2-u7--e5, hai2-su7 kap ki5-tiong khia7-khi2 e5 peh-siN3, long2 tioh8 ng3 Ia5-ho5-hoa chhiuN3 sin e5 koa, tui3 toe7-kek8 o-lo2 I.  11). Khong3-ia2 kap ki5-tiong e5 siaN5, kap Ki-tat8 lang5 khia7-khi2 e5 hiuN-sia7, long2 tioh8 chhut-siaN; Se-lah8 khia7-khi2 e5 peh-siN3 tioh8 chhiuN3-koa, ti7 soaN-teng2--e5 tioh8 chhut toa7-siaN.  12). In tioh8 chiong eng5-kng kui hou7 Ia5-ho5-hoa, ti7 hai2-su7-tiong po3-iong5 I e5 mia5-siaN.  13). Ia5-ho5-hoa beh chhin-chhiuN7 iong2-beng2 e5 lang5 chhut-khi3; beh chhin-chhiuN7 kau-chian3 e5 lang5 kek-tong7 jiat8-sim ; beh au5-kio3, toa7-siaN hoah, beh eng7 toa7 khui3-lat8 kong-kek I e5 tui3-tek8.  14). Goa2 ku2-ku2 bo5 khui-chhui3, cheng7-cheng7 ka-ki7 at-chi2; taN Goa2 beh au5-kio3, chhin-chhiuN7 beh siN e5 hu7-jin5-lang5; Goa2 beh ha7-ha7-chhoan2 boe7 chih khui3.  15). Goa2 beh hou7 toa7-soaN sio2-soaN piN3-choe3 pha-hng, hou7 hit teng2-bin7 e5 hoe-chhau2 long2 kou-ta5; Goa2 beh hou7 kang-ho5 piN3-choe3 chiu-su7, hou7 chui2-ti5 long2 ta--khi3.  16). Goa2 beh chhoa7 chhiN-mi5--e5 kiaN5 in m7-bat e5 to7-lou7; chhoa7 in kiaN5 m7-bat e5 lou7-keng3; ti7 in e5 bin7-cheng5 hou7 ou-am3 piN3-choe3 kng-beng5, hou7 oan-khiau piN3-choe3 piN5-tit8.  Chiah e5 su7 Goa2 long2 beh kiaN5, iah8 bo5 pang3-sak in.  17). Oa2-kho3 tiau-khek e5 ngou2-siong7, tui3 chu3-cho7 e5 ngou2-siong7 kong2, Li2 si7 goan2 e5 Siong7-te3, chit-ho7 lang5 siu7 koaN2-chau2, toa7 kian3-siau3.
	18). Lin2 chhau3-hi7-lang5-e5 tioh8 thiaN; lin2 chhiN-mi5--e5 tioh8 khoaN3, hou7 lin2 oe7 khoaN3-kiN3.  19). Goa2 e5 lou5-pok8 i2-goa7, chi7-chui7 chhiN-mi5 ah? Chi7-chui7 chhau2-hi7 lang5 chhin-chhiuN7 Goa2 sou2 chhe e5 su3-chia2 ah? chi7-chui7 chhiN-mi5 chhin-chhiuN7 hit-e5 kap Goa2 ho5-ho2--e5, a2-si7 chhiN-mi5 chhin-chhiuN7 Ia5-ho5-hoa e5 lou5-pok8 ah?  20). Li2 khoaN3-kiN3 choe7-choe7 tai7-chi3 iah8 bo5 chu3-i3; khui hi7-khang, ia7 bo5 thiaN-kiN3.  21). Ia5-ho5-hoa in-ui7 ka-ki7 e5 kong-gi7, hoaN-hi2 hou7 lut8-hoat choe3 toa7 choe3 chun-kui3.  22). Chong2-si7 chit e5 peh-siN3 si7 siu7 chhiuN2-toat8--e5; ti7 soaN-hiat8 siu7 tng-tioh8, koaiN-bat8 ti7 kaN--nih; in hou7 lang5 liah8-tioh8, bo5 lang5 chin2-kiu3; hou7 lang5 chhiuN2-liah8--khi3, bo5 lang5 kong2, Pang3 i to3--khi3.  23). Lin2 tiong-kan chi7-chui7 kheng2 aN3 hi7-khang thiaN che? chi7-chui7 kheng2 liu5-sim, au7-lai5 thiaN-than3 i ah?  24). Chi7-chui7 chiong Nga2-kok kau i hou7 lang5 chhiuN2, chiong I2-sek-liat8 kau hou7 chhat8 ah? kiam2-m7-si7 Ia5-ho5-hoa, lan2 sou2 tek-choe7--e5 mah? in m7-kheng2 kiaN5 I e5 to7-lou7, iah8 m7-kheng2 thiaN-than3 I e5 lut8-hoat.  25). Sou2-i2 I chiong beng2-liat8 e5 siu7-khi3, kap cheng-chian3 e5 hiong5-beng2, piaN3 ti7 i e5 sin-chiuN7; ti7 i e5 si3-ui5 chhin-chhiuN7 he2-toh8, i iau2 m7-chai; he2 sio-tioh8 i, i iah8 bo5 khoa3-i3.

[43]	Nga2-kok ah, chhong3-cho7 li2 e5 Ia5-ho5-hoa, I2-sek-liat8 ah, hit e5 cho7-chiaN5 li2--e5, an2-ni kong2, Li2 m7-sai2 kiaN, in-ui7 Goa2 kiu3-siok8 li2; Goa2 bat kio3 li2 e5 mia5, tiau3 li2; li2 si7 Goa2-e5.  2). Li2 tui3 chui2-tiong keng-ke3, Goa2 tek-khak kap li2 saN-kap ti7-teh; li2 keng-ke3 kang-ho5, chui2 tek-khak bo5 im-bat8 li2; li2 tui3 he2-tiong kiaN5-ke3--khi3, tek-khak bo5 siu7 sio; he2-iam7 iah8 bo5 toh8 ti7 li2 e5 sin-chiuN7.  3). In-ui7 Goa2 si7 Ia5-ho5-hoa li2 e5 Siong7-te3, si7 I2-sek-liat8 e5 Seng3--e5, li2 e5 Kiu3-chu2; Goa2 i2-keng hou7 Ai-kip8 choe3 li2 siok8-hoe5 e5 ke3-chiN5, hou7 Kou2-sit8 kap Se-pa choe3 li2 e5 thoe3-sin.  4). In-ui7 Goa2 khoaN3 li2 choe3 po2-poe3, choe3 chun-kui3, koh in-ui7 Goa2 thiaN3 li2, sou2-i2 Goa2 hou7 lang5 thoe3 li2, hou7 liat8-kok e5 lang5 thoe3 li2 e5 siN3-mia7.  5). Boh8-tit kiaN, in-ui7 Goa2 kap li2 saN-kap ti7-teh; Goa2 beh chhoa7 li2 e5 hou7-e3 tui3 tang-hng lai5, koh tui3 sai-hng chio-chip8 li2.  6). Goa2 beh tui3 pak-hng kong2, Pang3--chhut-lai5; tui3 lam5-hng kong2, Boh8-tit khu-liu5; chiong Goa2 e5 cheng3-kiaN2 tui3 hng7-hng7 chhoa7--lai5, chiong Goa2 e5 cheng3 cha-bou2-kiaN2 tui3 toe7-kek8 chhoa7 to3-lai5.  7). KiN3-na7 eng7 Goa2 e5 mia5 lai5 chheng--e5 si7 Goa2 ui7-tioh8 ka-ki7 e5 eng5-kng chhong3-cho7--e5; si7 Goa2 sou2 choe3-chiaN5, sou2 chhong3-cho7 e5.
	8). Li2 tioh8 chiong u7 bak8-chiu iah8 chhiN-mi5, u7 hi7-khang iah8 chhau3-hi7-lang5 e5 peh-siN3, long2-chong2 chhoa7 i chhut-lai5.  9). Ban7-kok tioh8 chu7-chip7, cheng3 peh-siN3 tioh8 chu7-hoe7; ki5-tiong chi7-chui7 oe7 chiong chit-e5 kong2-beng5, iah8 chiong cheng5 e5 su7 kong2 hou7 goan2 thiaN ah? in thang chhoa7 kan-cheng3 lai5, ka-ki7 hian2-beng5 in choe3-tioh8, a2-si7 in thiaN-kiN3 chiu7 kong2, Che si7 chin-sit8.  10). Ia5-ho5-hoa kong2, Lin2 si7 Goa2 e5 kan-cheng3 e5, si7 Goa2 sou2 keng2 e5 lou5-pok8; hou7 lin2 chai lai5 sin3 Goa2, koh beng5-pek8 Goa2 chiu7-si7 Ia5-ho5-hoa; ti7 Goa2 e5 tai7-seng bo5-u7 siu7-cho7 e5 Siong7-te3, ti7 Goa2 e5 i2-au7 iah8-bo5.  11). Chi2-u7 Goa2, Goa2 si7 Ia5-ho5-hoa; tu5 Goa2 i2-goa7 bo5 u7 kiu3-chu2.  12). Goa2 bat chi2-si7, Goa2 bat chin2-kiu3, Goa2 bat kong2-beng5, koh ti7 lin2 tiong-kan bo5 u7 pat8-iuN7 e5 Siong7-te3; sou2-i2 Ia5-ho5-hoa kong2, Lin2 si7 Goa2 e5 kan-cheng3, Goa2 chiu7-si7 Siong7-te3.  13). Tui3 u7 jit8-chi2 i2-lai5, Goa2 chiu7-si7 Ia5-ho5-hoa; bo5 chit8-e5 oe7 kiu3 lang5 thoat-li7 Goa2 e5 chhiu2; Goa2 beh kiaN5 tai7-chi3, chi7-chui7 oe7 chou2-chi2 ah?
	14). Kiu3-siok8 lin2 e5 Chu2 Ia5-ho5-hoa, I2-sek-liat8 e5 Seng3--e5, an2-ni kong2, In-ui7 lin2 e5 ian5-kou3, Goa2 i2-keng chhe lang5 kau3 Pa-pi2-lun5, koh Goa2 beh hou7 Ka-lek8-ti2 lang5 pai7-loh8, chhin-chhiuN7 to5-chau2 e5 peh-siN3, long2 che7 in hoa7-hoa7-hau2 e5 chun5.  15). Goa2 si7 Ia5-ho5-hoa lin2 e5 Seng3--e5, si7 chhong3-cho7 I2-sek-liat8--e5, si7 lin2 e5 Kun-ong5.  16). Ia5-ho5-hoa ti7 toa7-hai2-tiong khui-lou7, ti7 toa7-chui2-tiong khui-lou7;  17). hou7 chhia, be2, peng-teng, iong2-beng2 e5 lang5 long2 chhut-lai5; (in choe3 chit8-e7 to2--loh8-khi3, boe7 koh khi2--lai5; in biat8-bo5 chhin-chhiuN7 sit--khi3 e5 he2;)  18). Ia5-ho5-hoa an2-ni kong2, Lin2 m7-thang ki3-liam7 cheng5 e5 su7, iah8 m7-thang siuN7 cha2-si5 e5 tai7-chi3.  19). KhoaN3 ah, Goa2 beh choe3 chit8-hang7 sin e5 su7, taN teh hoat-hian7, lin2 kiam2 m7-chai mah? Goa2 beh ti7 khong3-ia2 khui to7-lou7, ti7 soa-bou5 khui kang-ho5.  20). SoaN--nih e5 chau2-siu3 beh chun-tiong7 Goa2, soaN-kau2 kap to5-chiau2 iah8 beh an2-ni; in-ui7 Goa2 hou7 khong3-ia2 u7 chui2, hou7 soa-bou5 u7 ho5, thang hou7 Goa2 e5 peh-siN3, Goa2 sou2-keng2--e5, lim.  21). Chit e5 peh-siN3 si7 Goa2 ui7-tioh8 ka-ki7 sou2 cho7--e5, beh po3-iong5 Goa2 e5 mia5-siaN.
	22). Nga2-kok ah, li2 bo5 u7 kiu5-kio3 Goa2; I2-sek-liat8 ah, li2 hoan2-tng2 iam3-hoan5 Goa2.  23). Li2 bo5 toa3 li2 e5 iuN5 choe3 sio-che3 lai5 hou7 Goa2; iah8 bo5 u7 eng7 che3-mih8 chun-keng3 Goa2.  Goa2 bo5 in-ui7 sou2-hian3 e5 mih8 hou7 li2 tioh8-boa5, iah8 bo5 in-ui7 ju2-hiuN hou7 li2 ia3-sian7.  24). Li2 bo5 eng7 gun5 ui7 Goa2 boe2 chhiong-pou5, iah8 bo5 eng7 che3-mih8 e5 iu5 hou7 Goa2 pa2-chiok; hoan2-tng2 hou7 Goa2 in-ui7 li2 e5 choe7-ok tioh8-boa5, hou7 Goa2 in-ui7 li2 e5 choe7-koa3 ia3-sian7.  25). Chi2-u7 Goa2 in-ui7 ka-ki7 e5 ian5-kou3, chhat-biat8 li2 chiah e5 ke3-sit; Goa2 iah8 bo5 ki3-liam7 li2 chiah e5 choe7-ok.  26). Li2 tioh8 tiam2-chhiN2 Goa2; li2 Goa2 thang saN-kap pian7-lun7; li2 thang pai5-liat8 li2 e5 cheng5-li2, thang tit-tioh8 chheng-choe3-gi7.  27). Li2 khai-ki e5 chou2 hoan7-choe7, li2 e5 tiong-po2 poe7-gek8 Goa2.  28). Sou2-i2 Goa2 beh leng5-jiok8 seng3-sou2 e5 siu2-leng2, hou7 Nga2-kok siu7 chiu3-chou2, hou7 I2-sek-liat8 siu7 loe2-me7.

[44]	Goa2 e5 lou5-pok8 Nga2-kok, Goa2 sou2 keng2 e5 I2-sek-liat8 ah, taN li2 tioh8 thiaN.  2). Cho7-chiaN5 li2, koh tui3 thai--nih cho7-chiu7 li2, iah8 beh pang-chan7 li2 e5 Ia5-ho5-hoa an2-ni kong2, Goa2 e5 lou5-pok8 Nga2-kok, Goa2 sou2 keng2 e5 Ia5-su-lun5 ah, m7-bian2 kiaN.  3). In-ui7 Goa2 beh chiong chui2 piaN3 hou7 chhui3-ta e5 lang5, chiong ho5-chui2 koan3-ak ta-toe7; Goa2 beh chiong Goa2 e5 sin5 kang3-loh8 ti7 li2 e5 hou7-e3, chiong Goa2 e5 hok-khi3 kang3-loh8 ti7 li2 e5 kiaN2-sun.  4). In beh hoat-siN ti7 chhau2-tiong, chhin-chhiuN7 khoe-piN e5 liu2-chhiu7.  5). Chit-e5 beh kong2, Goa2 si7 siok8 Ia5-ho5-hoa--e5; hit-e5 beh eng7 Nga2-kok e5 mia5 ka-ki7 chheng; koh chit-e5 beh chhin-chhiu2 sia2, kui ti7 Ia5-ho5-hoa--e5; iah8 beh eng7 I2-sek-liat8 e5 mia5 ka-ki7 chheng.
	6). Ia5-ho5-hoa, I2-sek-liat8 e5 ong5, kiu3-siok8 e5 Chu2, ban7-kun e5 Ia5-ho5-hoa an2-ni kong2, Goa2 si7 khi2-thau5--e5, Goa2 si7 lou7-be2--e5; Goa2 i2-goa7 bo5 u7 Siong7-te3.  7). Tui3 Goa2 siat-lip8 kou2-cha2 e5 peh-siN3 e5 si5 chi7-chui7 oe7 chhin-chhiuN7 Goa2 kio3 i, kong2-beng5--i, ka7 Goa2 pai5-liat8 ah? hou7 in chiong be7-lai5 e5 su7 kap beh-chiaN5 e5 tai7-chi3 kong2-beng5.  8). Lin2 m7-bian2 lun2, iah8 m7-bian2 kiaN; Goa2 kiam2-m7-si7 tui3 kou2-cha2 chiu7 kong2-beng5, chi2-si7 li2 mah? koh lin2 si7 Goa2 e5 kan-cheng3, Goa2 i2-goa7 kiam2 u7 Siong7-te3 mah? sit8-chai7 bo5 u7 Chioh8-poaN5; Goa2 m7-bat u7 pat8-e5.
	9). Che3-cho7 tiau-khek e5 ngou2-siong7--e5 it-chin7 khang-hu; in sou2 hoaN-hi2--e5 long2 bo5 li7-ek; in e5 kan-cheng3 bo5 khoaN3-kiN3 iah8 m7-chai, ti3-kau3 in kian3-siau3.  10). Chi7-chui7 che3-cho7 sin5-put8, chu3-cho7 bo5 li7-ek e5 ngou2-siong7?  11). KhoaN3 ah, i e5 tang5-phoaN7 long2 beh kian3-siau3; kang-chhiuN7 put-ko3 si7 lang5; chhut-chai7 in chu7-hoe7, chhut-chai7 in khia7--teh; long2 beh kiaN-hiaN5, saN-kap kian3-siau3.  12). Thih-chhiuN7 cho7 pou2-thau5, eng7 he2-thoaN3 thoan3-lian7, eng7 thui5 phah i, eng7 i u7-lat8 e5 chhiu2 lai5 tui5 i ti3-kau3 iau bo5 lat8; bo5 lim-chui2 lai5 ia3-sian7.  13). Bak8-chhiuN7 khan chin5-soaN3; eng7 pit ui7 i, eng7 lai7-to khek i, eng7 iN5-chhioh ui7-bou5, hong2 lang5 e5 heng5, choe3 chhin-chhiuN7 lang5 e5 sui2, tiam3 ti7 chhu3-lai7.  14). I chho3 pek-hiuN-chhiu7, koh chhu2 lek-chhiu7, kap siong7-chhiu7; ti7 chhiu7-na5-lai7 keng2 tiaN7-tioh8 chit8-chang5; i chai-cheng3 chheng5-chhiu7, tit-tioh8 hou7 ak toa7-chang5.  15). Chit-ho7 chhiu7 lang5 eng7 lai5 hiaN5-he2; eng7 i lai5 hang-sio; koh sio i lai5 pek-piaN2; iah8 koh chng sin5-put8 lai5 kui7-pai3; khek ngou2-siong7 lai5 khap8-thau5 pai3.  16). Eng7 chit8-hun7 sio ti7 he2--nih; eng7 chit8-hun7 chu2 bah lai5 chiah8; pek bah lai5 chiah8-pa2; ka-ki7 hang-sio kong2, A-ha7, goa2 hang-sio lah, goa2 kiN3-tioh8 he2 lah.  17). I eng7 chhun--e5 chng chit8-sian sin5-put8, chiu7-si7 tiau-khek e5 ngou2-siong7; i phak-loh8 pai3 i, ki5-to2 i kong2, Kiu5 li2 kiu3 goa2, in-ui7 li2 si7 goa2 e5 siong7-te3.  18). In m7-chai, iah8 boe7 siuN7, in-ui7 I kou5 in e5 bak8-chiu, hou7 in boe7 khoaN3-kiN3, that-bat8 in e5 sim, hou7 in boe7 beng5-pek8.  19). Bo5 lang5 hiau2-ngou7, bo5 ti3-sek, bo5 chhang-mia5, oe7 hiau2 kong2, Goa2 bat theh8 chit8-hun7 ti7 he2--nih sio, ti7 i he2-thoaN3-teng2 pek piaN2, sio-bah lai5 chiah8; chit e5 chhun--e5, goa2 kiam2 thang choe3 kho2-ouN3 e5 mih8 mah? goa2 kiam2 thang tui3 chha5-thau5 khap8-pai3 mah?  20). I eng7 he2-hu choe3 chiah8-mih8; i e5 sim hun-be5, hou7 i chha-biu7, i boe7-oe7 ka-ki7 kiu3, iah8 boe7-oe7 kong2, Goa2 e5 chiaN3-chhiu2-lai7 kiam2 m7-si7 u7 peh8-chhat8 mah?
	21). Nga2-kok ah, I2-sek-liat8 ah, in-ui7 li2 si7 Goa2 e5 lou5-pok8, tioh8 ki3-tit chiah e5 su7; I2-sek-liat8 ah, li2 si7 Goa2 e5 lou5-pok8, Goa2 cho7-chiu7 li2, tek-khak bo5 boe7-ki3-tit li2.  22). Goa2 chhat-biat8 li2 e5 ke3-sit, chhin-chhiuN7 bat8-hun5 siau-soaN3; Goa2 chhat-biat8 li2 e5 choe7-ok, chhin-chhiuN7 poh8-hun5 bo5--khi3; li2 tioh8 kui-ng3 Goa2; in-ui7 Goa2 kiu3-siok8 li2.  23). Chiah e5 thiN ah, eng-kai tioh8 chhiuN3-koa, in-ui7 Ia5-ho5-hoa i2-keng choe3-chiaN5 i; toe7 e5 chhim e5 sou2-chai7 ah, eng-kai chhut hoaN-hi2 e5 siaN; chiah e5 soaN eng-kai chhut-siaN chhiuN3-koa; chhiu7-na5 kap ki5-tiong sou2-u7 e5 chhiu7 long2 tioh8 an2-ni; in-ui7 Ia5-ho5-hoa u7 kiu3-siok8 Nga2-kok, iah8 beh ti7 I2-sek-liat8 tit-tioh8 eng5-kng.
	24). Tui3 thai--nih cho7-chiu7 li2--e5, kiu3-siok8 li2 e5 Ia5-ho5-hoa an2-ni kong2, Goa2 Ia5-ho5-hoa si7 cho7-chiaN5 ban7-mih8--e5, si7 ka-ki7 tian2-khui chiah e5 thiN, khui-khoah toa7-toe7--e5; (chi7-chui7 kap Goa2 ti7-teh ah?)  25). hou7 kong2 ke2-oe7 e5 tiau7-thau5 bo5 kong-hau7, hou7 chiam-pok e5 lang5 tian-kong5; hou7 ti3-hui7 e5 lang5 the3-au7, hou7 i e5 ti3-sek piN3-choe3 gu5-gong7;  26). hou7 Goa2 e5 lou5-pok8 e5 oe7 eng3-giam7, Goa2 e5 su3-chia2 e5 ke3-ek8 tit-tioh8 chiaN5; lun7-kau3 Ia5-lou7-sat-leng2 kong2, Tek-khak u7 lang5 khia7-khi2; lun7-kau3 Iu5-tai7 e5 siaN5 kong2, Tek-khak siu7 khi2-cho7; i pha-hng e5 sou2-chai7 Goa2 beh hou7 i heng-khi2;  27). tui3 chhim-ian kong2, Li2 tioh8 ta--khi3, Goa2 iah8 beh hou7 li2 e5 kang-ho5 ta-la--khi3;  28). lun7 Kou2-liat8 kong2, I si7 Goa2 sou2-eng7 e5 bok8-chia2, beh chiaN5 Goa2 sou2 hoaN-hi2--e5; lun7 Ia5-lou7-sat-leng2 i chiu7 kong2, I beh siu7 khi2-cho7, tian7-tng5 e5 toe7-ki iah8 beh kian3-lip8.

[45]	Goa2 Ia5-ho5-hoa sou2 boah-iu5 e5 Kou2-liat8, Goa2 khan i e5 chiaN3-chhiu2, hou7 liat8-kok hang5-hok8 ti7 i e5 bin7-cheng5, Goa2 iah8 beh thau2 liat8-ong5 e5 io-toa3; hou7 siaN5-mng5 khui ti7 i e5 bin7-cheng5, koh chiah e5 mng5 tek-khak bo5 koaiN;  2). Goa2 tui3 i an2-ni kong2, Goa2 beh kiaN5 ti7 li2 e5 bin7-cheng5, siu-piN5 kham5-khiat8 e5 toe7; Goa2 beh phah-phoa3 tang5 e5 mng5, cham7-tng7 thih e5 chhoaN3.  3). Goa2 beh chiong am3-tiong e5 po2-mih8, kap un2-bat8 e5 chai5-po2 siuN2-su3 li2, hou7 li2 chai kio3-mia5 tiau3 li2--e5 chiu7-si7 Goa2, Ia5-ho5-hoa, I2-sek-liat8 e5 Siong7-te3.  4). In-ui7 Goa2 e5 lou5-pok8 Nga2-kok, Goa2 sou2 keng2 I2-sek-liat8 e5 ian5-kou3, Goa2 chiu7 kio3-mia5 tiau3--li2; li2 sui-jian5 m7-bat Goa2, Goa2 u7 chheng li2 e5 mia5.  5). Goa2 si7 Ia5-ho5-hoa, ti7 Goa2 i2-goa7 bo5 u7 pat8-e5, tu5 Goa2 i2-goa7 bo5 u7 Siong7-te3; li2 sui-jian5 m7-bat Goa2, Goa2 beh ka7 li2 ha5-io;  6). tui3 jit8-chhut iah8 tui3 jit8-loh8 e5 sou2-chai7, hou7 lang5 long2 chai, tu5 Goa2 i2-goa7 bo5 u7 pat8-e5; Goa2 si7 Ia5-ho5-hoa, ti7 Goa2 i2-goa7 bo5 u7 pat8-e5.  7). Goa2 cho7 kng, iah8 chhong3-cho7 am3; Goa2 cho7 peng5-an, iah8 chhong3-cho7 chai-e7; chiah-e5 long2 si7 Goa2 Ia5-ho5-hoa sou2-choe3--e5.
	8). Chiah e5 thiN ah, tui3 teng2-bin7 lai5 tih, kiong-chhong kang3-loh8 kong-gi7; toe7-bin7 lih8-khui, siN-chhut kiu3-un, hou7 kong-gi7 choe3 chit8-e7 hoat-siN; Goa2 Ia5-ho5-hoa bat chhong3-cho7 i.
	9). Chai-e7 ah, hit-e5 kap cho7 i e5 Chu2 ke3-kau3--e5, i put-ko3 si7 toe7-chiuN7 hia7-phiN3-tiong e5 chit8-te3 hia7-phiN3; thou5 kiam2 thang tui3 chhiau-i--e5 kong2, Li2 choe3 sim2-mih8? a2-si7 li2 sou2 choe3 e5 mih8 kiam2 thang kong2, I bo5 chhiu2 mah?  10). Chai-e7 ah, hit-e5 tui3 lau7-pe7 kong2, Li2 sou2-siN--e5 si7 sim2-mih8 ah? a2-si7 tui3 lau7-bu2 kong2, Li2 sou2-io--e5 si7 sim2-mih8 ah?  11). I2-sek-liat8 e5 Seng3--e5, chiu7-si7 cho7 i e5 Ia5-ho5-hoa an2-ni kong2, Chiong-lai5 e5 su7 lin2 thang mng7 Goa2; lun7-kau3 Goa2 chiah e5 kiaN2, i2-kip8 Goa2 e5 chhiu2 sou2-choe3--e5, lin2 thang kau-tai3 Goa2.  12). Goa2 cho7 toe7, iah8 chhong3-cho7 lang5 ti7 toe7-chiuN7; goa2 chhin-chhiu2 tian2-khui chiah e5 thiN, thiN-teng2 e5 ban7-siong7 iah8 si7 Goa2 sou2 beng7-leng7--e5.  13). Goa2 chiau3 kong-gi7 heng-khi2 Kou2-liat8, koh beh siu-tit8 i it-chhe3 e5 lou7; i beh khi2-cho7 Goa2 e5 siaN5, thau2-pang3 Goa2 siu7-liah8 e5 peh-siN3, m7-si7 ui7-tioh8 ke3-chiN5, iah8 m7-si7 ui7-tioh8 po3-siuN2; che si7 ban7-kun e5 Ia5-ho5-hoa kong2 e5.
	14). Ia5-ho5-hoa an2-ni kong2, Ai-kip8 tioh8-boa5 tit-tioh8--e5, Kou2-sit8 e5 chai5-li7, kap Se-pa e5 toa7-han3 lang5, long2 beh kui li2, siok8 li2, te3 li2; in beh koa3 thih-lian7 lai5 kui li2, phak-pai3 ti7 li2 e5 bin7-cheng5, kiu5 lin2, kong2, Siong7-te3 chin-chiaN3 ti7 lin2 tiong-kan; chit-e5 i2-goa7 bo5 pat8-e5, koh bo5 pat8 e5 Siong7-te3.  15). Kiu3-chu2, I2-sek-liat8 e5 Siong7-te3 ah, Li2 sit8-chai7 si7 ka-ki7 un2-bat8 e5 Siong7-te3.  16). Hiah e5 chng ngou2-siong7--e5 long2 beh lau3-khui3 kian3-siau3, long2 choe3 chit8-e7 kian3-siau3.  17). chong2-si7 I2-sek-liat8 beh tit-tioh8 Ia5-ho5-hoa eng7 eng2-oan2 e5 kiu3-un lai5 kiu3 in; lin2 tek-khak bo5 kian3-siau3, iah8 bo5 lau3-khui3, kau3 eng2 se3-tai7 bo5 soah.
	18). In-ui7 Ia5-ho5-hoa chhong3-cho7 chiah e5 thiN e5, I chiaN3-si7 Siong7-te3; I cho7 toe7 lai5 choe3-chiaN5 i; koh kian-kou3 i, m7-si7 khang-khang cho7, si7 chhong3-cho7 i hou7 lang5 khia7-khi2; I an2-ni kong2, Goa2 si7 Ia5-ho5-hoa, i2-goa7 bo5 pat8-e5.  19). Goa2 bo5 ti7 un2-bat8 a2-si7 ti7 ou-am3 toe7 e5 ui7 lai5 kong2; Goa2 m7-bat tui3 Nga2-kok e5 hou7-e3 kong2, Lin2 tioh8 khang-khang chhe7 Goa2; Goa2 Ia5-ho5-hoa sou2-kong2--e5 si7 kong-gi7, sou2-thoan5--e5 si7 cheng3-tit8.
	20). Lin2 tui3 liat8-kok to5-thoat e5 lang5, lin2 tioh8 choe3-tin7 lai5, saN-kap oa2--lai5; hiah e5 kng tiau-khek ngou2-siong7 e5 chha5, ki5-to2 boe7-oe7 kiu3 lang5 e5 sin5-beng5--e5, long2 bo5 ti3-sek.  21). Lin2 tioh8 soan-thoan5, hou7 i chin3-cheng5 lai5, hou7 in tai7-ke chham-siong5; chi7-chui7 tui3 kou2-cha2 chi2-beng5 chit-e5? chi7-chui7 tui3 cha2-si5 soan-thoan5 chit-e5? kiam2-m7-si7 Goa2 Ia5-ho5-hoa mah? Goa2 i2-goa7 bo5 koh u7 Siong7-te3; Goa2 si7 kong-gi7 e5 Siong7-te3, koh si7 Kiu3-chu2; Goa2 i2-goa7 bo5 pat8-e5.  22). Toe7-kek8 e5 lang5, long2 tioh8 giong2-bong7 Goa2 lai5 tit-tioh8 kiu3; in-ui7 Goa2 si7 Siong7-te3, bo5 koh u7 pat8-e5.  23). Goa2 ki2 ka-ki7 lai5 chiu3-choa7, Goa2 e5 chhui3 chiau3 kong-gi7 kong2-chhut chit e5 oe7, koat-toan3 bo5 siu to3-tng2, ban7 kha-thau5-u beh ng3 Goa2 lai5 kui7-pai3, ban7-chhui3 beh chi2 Goa2 lai5 chiu3-choa7.  24). U7 gi7-lun7 Goa2 kong2, Kong-gi7 leng5-lek8 tok8-tok8 chai7-ti7 Ia5-ho5-hoa, lang5 long2 beh kui-oa2 I; hoan7-na7 siu7-khi3 I e5, tek-khak kian3-siau3.  25). I2-sek-liat8 e5 hou7-e3 long2 beh in-ui7 Ia5-ho5-hoa tit-tioh8 chheng-choe3-gi7, iah8 beh khoa-khau2.

[46]	Pi2-lek8 khut--loh8-khi3, Ni5-pho phak--loh8-khi3; in e5 ngou2-siong7 to5 ti7 siu3 kap cheng-siN e5 teng2-bin7; lin2 peng5-sou3 sou2 kng--e5, taN chiaN5-choe3 tang7-taN3, hou7 ia3-sian7 e5 cheng-siN chai3.  2). In long2 choe3 chit8-e7 phak--loh8-khi3, khut--loh8-khi3; boe7-oe7 kou3 in e5 tang7-taN3, pun2-sin iah8 hou7 lang5 liah8-khi3.
	3). Nga2-kok ke, I2-sek-liat8 ke it-chhe3 iau2 chhun e5, tioh8 thiaN Goa2 e5 oe7, lin2 tui3 chhut-si3 chiu7 hou7 Goa2 iang7 lin2, tui3 chhut-thai chiu7 hou7 Goa2 kui5-pho7.  4). Kau3 lin2 ni5-lau7, Goa2 iu5-goan5 si7 an2-ni, kau3 lin2 thau5-mng5 peh8, Goa2 iu5-goan5 kui5-pho7 lin2; Goa2 i2-keng cho7 lin2, iah8 beh iang7 lin2: Goa2 beh kui5-pho7 lin2, iah8 beh kiu3 lin2.  5). Lin2 beh chiong chi7-chui7 kap Goa2 saN-pi2, kap Goa2 tang5-teng2, thang kap Goa2 pi2-pheng7, hou7 goan2 saN-tang5 ah?  6). Tui3 te7-a2-lai7 piaN3-chhut kim, eng7 thian-pheng5 pheng5 gun5 e5 lang5, kou3 gun5-chhiuN7 che3-cho7 sin5-put8, in iah8 phak-loh8, iah8 kui7-pai3.  7). In chiu7 kng i ti7 keng-thau5-teng2, toa3 khi3 chhai7 ti7 i e5 sou2-chai7, i chiu7 tiaN7-tiaN7 khia7--teh; bo5 li7-khui i e5 pun2-ui7; lang5 kiu5-kio3 i, i boe7-oe7 in3, iah8 boe7 kiu3 lang5 thoat-li7 hoan7-lan7.  8). Lin2 tioh8 siau3-liam7 chit e5 su7, ka-ki7 choe3 tai7-tiong7-hu; poe7-gek8 e5 lang5 ah, tioh8 eng7 sim lai5 siuN7.  9). Lin2 tioh8 tui-liam7 te7-it kou2-cha2 e5 su7; in-ui7 Goa2 si7 Siong7-te3, i2-goa7 bo5 pat8-e5; Goa2 si7 Siong7-te3, koh bo5 pat8-e5 oe7 pi2-tit Goa2.  10). Goa2 tui3 khi2-thau5 chi2-beng5 lou7-be2 e5 su7, tui3 kou2-cha2 chi2-beng5 iau2-be7 chiaN5 e5 su7, kong2, Goa2 e5 ke3-ek8 tek-khak khia7-chai7, kiN3-na7 Goa2 sou2 hoaN-hi2 e5, Goa2 beh chiaN5 i.  11). Goa2 tiau3 eng-chiau2 tui3 tang-hng lai5, tiau3 hit-e5 chiaN5 Goa2 e5 ke3-ek8 e5 lang5 tui3 hng7-hng7 e5 sou2-chai7 lai5, Goa2 i2-keng kong2-chhut tek-khak chiaN5--i; Goa2 i2-keng tiaN7-tioh8, iah8 tek-khak choe3 hou7 i chiaN5.  12). Lin2 chiah e5 ngi7-sim, li7-khui kong-gi7--e5, tioh8 thiaN Goa2 e5 oe7.  13). Goa2 hou7 Goa2 e5 kong-gi7 kun7-oa2, tek-khak bo5 li7-khui hng7-hng7; Goa2 e5 kiu3-un tek-khak bo5 ian5-chhian5; Goa2 beh si kiu3-un ti7 Sek-an, kap Goa2 e5 eng5-kng ti7 I2-sek-liat8.

[47]	Pa-pi2-lun5 e5 chai7-sek-lu2 ah, loh8--lai5 che7 ti7 tin5-ai; Ka-lek8-ti2 e5 cha-bou2-gin2-na2 ah, bo5 cho7-ui7, tioh8 che7 ti7 thou5-kha; in-ui7 li2 bo5 koh chheng choe3 nng2-chiaN2 iu3-siu3 e5.  2). Tioh8 eng7 chioh8-bo7 bo7 beh8; tu5-khi3 li2 e5 phe3, thng3 li2 e5 tng5-saN, lou7-hian7 li2 e5 kha-thui2, liau5-ke3 khoe.  3). Li2 e5 e7-the2 beh lou7-hian7, li2 e5 kian3-siau3 beh hou7 lang5 khoaN3-kiN3; Goa2 beh po3-siu5, bo5 khoan-iong5 chit8-lang5.  4). Kiu3-siok8 goan2 e5 Chu2, I e5 mia5 si7 ban7-kun e5 Ia5-ho5-hoa, si7 I2-sek-liat8 e5 Seng3-e5.  5). Ka-lek8-ti2 e5 cha-bou2-gin2-na2 ah, li2 tioh8 cheng7-cheng7 che7, jip8 ti7 am3-tiong; in-ui7 li2 bo5 koh chheng choe3 liat8-kok e5 chu2-bu2.  6). Goa2 siu7-khi3 Goa2 e5 peh-siN3, Goa2 hou7 Goa2 e5 san2-giap8 siu7 leng5-jiok8, chiong in kau ti7 li2 e5 chhiu2; li2 long2 bo5 lin5-bin2 in, chiong li2 kek8-tang7 e5 taN koa3 ti7 lau7-lang5 e5 sin-chiuN7.  7). Li2 ka-ki7 kong2, Goa2 beh eng2-eng2 choe3 chu2-bu2; sou2-i2 li2 bo5 chiong chiah e5 su7 khoa3 ti7 sim--nih, iah8 bo5 siuN7 i e5 kiat-kiok8.
	8). Li2 chit-e5 ian3-lok8, an-jian5 che7-e5, taN tioh8 thiaN chit e5 oe7, li2 sim-lai7 kong2, Chi2-u7 goa2, goa2 i2-goa7 bo5 pat8-e5; goa2 tek-khak bo5 ti3-kau3 chiu2-koaN2, iah8 bo5 tu2-tioh8 si2-kiaN2 e5 su7.  9). Chong2-si7 si2-kiaN2 chiu2-koaN2 chit nng7 kiaN7 su7, ti7 chit8-jit8 bak8-nih-ku2 e5 tiong-kan beh lim5-kau3 li2; ti7 li2 kiaN5 choe7-choe7 sia5-sut8, toa7-toa7 ui7-hu5 liam7-chiu3 e5 si5, chi2 nng7 hang7 su7 beh choan5-jian5 lim5-kau3 li2.  10). Li2 peng5-sou3 oa2-kho3 li2 e5 phaiN2, kong2, Bo5 lang5 khoaN3-kiN3 goa2; li2 e5 ti3-hui7 chhang-mia5 be5-hek8 li2; koh li2 sim-lai7 kong2, Chi2-u7 goa2, goa2 i2-goa7 bo5 pat8-e5.  11). In-ui7 an2-ni chai-e7 beh lim5-kau3 li2; li2 m7-chai tui3 toh-loh8 lai5; chai-hai7 kau3-ti7 li2, li2 iah8 boe7-oe7 tu5--khi3; sou2-i2 m7-chai e5 hui2-biat8 iah8 beh hut-jian5 lim5-kau3 li2.  12). Tioh8 khi2-lai5 khia7, eng7 li2 e5 sia5-sut8 kap li2 choe7-choe7 e5 hu5-chiu3, chiu7-si7 tui3 li2 siau3-lian5 sou2 tioh8-boa5 hak8-sip8--e5, kiam2-chhai2 oe7 tit-tioh8 li7-ek, a2-si7 tit-tioh8 khah-iaN5.  13). Li2 e5 ke3-ek8 thai3-choe7, ti3-kau3 ia3-sian7; taN hou7 hiah-e5 koan thiN-siong7--e5, khoaN3 chhiN-sin5--e5, ti7 geh8-chhoe kong2 chham3-gu2 e5, long2 khi2-lai5, kiu3 li2 thoat-li7 sou2 beh lim5-kau3 li2 e5 su7.  14). KhoaN3 ah, in beh chhin-chhiuN7 chhau2-a2 siu7 he2 sio; boe7-oe7 kiu3 ka-ki7 thoat-li7 he2-iam7 e5 lat8; iah8 bo5 he2-thoaN3 thang hang-sio, iah8 bo5 he2 thang che7 ti7 i e5 bin7-cheng5.  15). Li2 sou2 tioh8-boa5 hak8-sip8 e5 su7 tui3-ti7 li2 long2 beh chhin-chhiuN7 an2-ni; tui3 li2 siau3-lian5 e5 si5 kap li2 choe3 seng-li2--e5 iah8 tak8-lang5 to3-khi3 i e5 pun2 sou2-chai7, bo5 lang5 kiu3 li2.

[48]	Nga2-kok e5 ke, eng7 I2-sek-liat8 e5 mia5 lai5 chheng-hou--e5, tui3 Iu5-tai7 e5 chui2-goan5 chhut--lai5-e5, lin2 tioh8 thiaN ah; lin2 ki2 Ia5-ho5-hoa e5 mia5 lai5 chiu3-choa7, chheng-hou I2-sek-liat8 e5 Siong7-te3, chong2-si7 bo5 eng7 seng5-sit8, bo5 eng7 kong-gi7.  2). In-ui7 in ka-ki7 chheng-choe3 seng3-siaN5 e5 peh-siN3, oa2-kho3 I2-sek-liat8 e5 Siong7-te3; mia5 choe3 ban7-kun e5 Ia5-ho5-hoa.  3). I2-cheng5 e5 su7, Goa2 tui3 kou2-cha2 kong2-beng5; i2-keng chhut Goa2 e5 chhui3, iah8 si7 Goa2 sou2 chi2-si7--e5; Goa2 hut-jian5-kan choe3, tai7-chi3 chiu7 chiaN5.  4). In-ui7 Goa2 peng5-sou3 chai li2 si7 ngi7-sim--e5, li2 e5 am7-kun2 si7 thih--e5, li2 e5 thau5-hiah8 si7 tang5--e5.  5). Sou2-i2 Goa2 tui3 kou2-cha2 ka7 li2 kong2-beng5; ti7 iau2-be7 chiaN5 e5 tai7-seng chi2-si7 li2; bian2-tit li2 kong2, Chiah e5 su7 si7 goa2 e5 ngou2-siong7 sou2-kiaN5--e5, si7 goa2 tiau-khek e5 ngou2-siong7, kap goa2 chu3-cho7 e5 ngou2-siong7, sou2 beng7-leng7--e5.  6). Li2 i2-keng thiaN-kiN3; taN tioh8 long2-chong2 khoaN3 i; lin2 kiam2-m7-tioh8 po3-iong5 mah? tui3 taN i2-au7, Goa2 chiong sin e5 su7, chiu7-si7 li2 sou2 be7-chai un2-bat8 e5 su7, chi2-si7 li2.  7). Chiah e5 su7 si7 hian7-kim chhong3-cho7--e5, m7-si7 tui3 cha2 chiu7 u7; ti7 kin-a2-jit8 i2-cheng5, li2 iah8 be7-bat thiaN-kiN3, bian2-tit li2 kong2, Chiah e5 su7 goa2 i2-keng chai lah.  8). Li2 sit8-chai7 be7-bat thiaN-kiN3, li2 sit8-chai7 m7-chai; li2 e5 hi7-khang tui3 khi2-thau5 sit8-chai7 bo5 khui; Goa2 pun2 chai li2 kiaN5 tai7-chi3 kek8-ki5 khui2-cha3, li2 tui3 chhut-thai i2-lai5, chiu7 chheng-choe3 poe7-gek8--e5.  9). Goa2 ui7-tioh8 Goa2 e5 mia5 ian5-chhian5 Goa2 e5 siu7-khi3; ui7-tioh8 Goa2 e5 mia5-siaN khoan-iong5 li2, bo5 ka7 li2 chian2-tu5.  10). KhoaN3 ah, Goa2 thoan3-lian7 li2 iah8 m7-si7 chhin-chhiuN7 gun5; li2 ti7 khou2-lan7 e5 he2-lou5-tiong Goa2 keng2 li2.  11). Goa2 ui7-tioh8 ka-ki7 e5 ian5-kou3, ui7-tioh8 ka-ki7 e5 ian5-kou3, beh chiaN5 chit e5 tai7-chi3; Goa2 kiam2 thang hou7 Goa2 e5 mia5 siu7 leng5-jiok8? Goa2 bo5 beh chiong Goa2 e5 eng5-kng kui hou7 pat8-e5.
	12). Nga2-kok, Goa2 sou2 tiau3 e5 I2-sek-liat8 ah, tioh8 thiaN Goa2; Goa2 si7 Ia5-ho5-hoa; Goa2 si7 khi2-thau5--e5, iah8 si7 lou7-be2--e5.  13). Goa2 e5 chhiu2 kian3-lip8 toe7 e5 toe7-ki, Goa2 e5 chiaN3-chhiu2 tian2-khui chiah e5 thiN; Goa2 chit8-e7 kio3, chiu7 long2 khi2-lai5 khia7.  14). Lin2 long2 tioh8 chu7-chip8 lai5 thiaN; in tiong-kan chi7-chui7 bat kong2 chiah e5 su7? Ia5-ho5-hoa sou2-thiaN3--e5 beh ti7 Pa-pi2-lun5 kiaN5 I sou2 hoaN-hi2 e5, I e5 chhiu2 beh kau3 ti7 Ka-lek8-ti2 lang5.  15). Tok8-tok8 Goa2, Goa2 i2-keng kong2, Goa2 iah8 keng2-tiau3 i, chhoa7 i lai5, i e5 lou7 beh heng-thong.  16). Lin2 tioh8 chiu7-kun7 Goa2 lai5 thiaN che; Goa2 tui3 khi2-thau5 be7-bat ti7 un2-bat8 e5 sou2-chai7 lai5 kong2; tui3 u7 chit e5 su7, Goa2 chiu7 ti7-hia; taN Chu2 Ia5-ho5-hoa chhe goa2 kap I e5 sin5 lai5.  17). Kiu3-siok8 li2 e5 Chu2 Ia5-ho5-hoa, I2-sek-liat8 e5 Seng3--e5 an2-ni kong2, Goa2 si7 Ia5-ho5-hoa li2 e5 Siong7-te3; Goa2 ka3-si7 li2, hou7 li2 tit-tioh8 li7-ek, chhoa7 li2 ti7 eng-kai kiaN5 e5 lou7.  18). Hai7--ah, li2 be7 bat thiaN Goa2 e5 beng7-leng7; na7 thiaN, chiu7 li2 e5 peng5-an chhin-chhiuN7 ho5-chui2, li2 e5 kong-gi7 chhin-chhiuN7 hai2-eng2;  19). li2 e5 hou7-e3 choe7 chhin-chhiuN7 soa, li2 e5 pak-tou2-lai7 sou2-siN--e5 iah8 choe7, chhin-chhiuN7 soa-liap8; i e5 mia5 ti7 Goa2 e5 bin7-cheng5 tek-khak bo5 chian2-tu5, iah8 bo5 biat8-choat8.  20). Lin2 tioh8 tui3 Pa-pi2-lun5 chhut-lai5, tui3 Ka-lek8-ti2 lang5 e5 tiong-kan chau2-chhut; eng7 hoaN-hi2 toa7-siaN thoan5-po3 hou7 lang5 thiaN, kong2, Ia5-ho5-hoa kiu3-siok8 I e5 lou5-pok8 Nga2-kok; lin2 tioh8 chiong chit-e5 po3-iong5 kau3 toe7-kek8.  21). I in2-chhoa7 in keng-ke3 soa-bou5, in iah8 bo5 chhui3-ta; I ui7-tioh8 in hou7 chui2 tui3 chioh8-poaN5 lau5-chhut; chioh8-poaN5 lih8-khui, chui2 chiu7 chheng3-chhut.  Ia5-ho5-hoa kong2, PhaiN2-lang5 tek-khak boe7 peng5-an.

[49]	Chiah e5 hai2-su7 ah, tioh8 thiaN Goa2 e5 oe7; chiah e5 peh-siN3 ah, tioh8 liu5-sim tui3 hng7-hng7 lai5 thiaN.  Tui3 goa2 ti7-thai--nih, Ia5-ho5-hoa chiu7 keng2-tiau3 goa2; tui3 goa2 ti7 lau7-bu2 e5 pak-tou2 I chiu7 kio3 goa2 e5 mia5.  2). I hou7 goa2 e5 chhui3 chhin-chhiuN7 lai7-to, chiong goa2 khng3 ti7 I e5 chhiu2 e5 ti3-im3-e7; koh hou7 goa2 chiaN5-choe3 boa5-kng e5 chiN3, chiong goa2 khng3 ti7 I e5 chiN3-te7.  3). Tui3 goa2 kong2, Li2 si7 Goa2 e5 lou5-pok8 I2-sek-liat8, Goa2 beh in-ui7 li2 tit-tioh8 eng5-kng.  4). Goa2 chiu7 kong2, Goa2 tioh8-boa5 si7 khang-khang, goa2 chin7-lat8 si7 bo5 li7-ek ia7 bo5 chhai2-kang; na7-si7 goa2 e5 phoaN3-toan3 chai7-ti7 Ia5-ho5-hoa, goa2 e5 po3-siuN2 chai7-ti7 goa2 e5 Siong7-te3.  5). Ia5-ho5-hoa tui3 thai--nih cho7-chiu7 goa2 choe3 I e5 lou5-pok8, beh hou7 Nga2-kok kui-ng3 I, hou7 I2-sek-liat8 chu7-chip8 ti7 I hia; (in-ui7 Ia5-ho5-hoa khoaN3 goa2 choe3 chun-kui3, goa2 e5 Siong7-te3 ia7 chiaN5-choe3 goa2 e5 khui3-lat8;)  6). I u7 kong2, Li2 choe3 Goa2 e5 lou5-pok8 chin2-heng Nga2-kok e5 chi-phai3, hou7 I2-sek-liat8 tiong tit-tioh8 po2-choan5-e5 to3-tng2--lai5, che iau2 si7 sio2-khoa2 su7; Goa2 beh siat-lip8 li2 choe3 liat8-pang e5 kng, choe3 Goa2 e5 chin2-kiu3--e5, kau3 ti7 toe7-kek8.
	7). Kiu3-siok8 I2-sek-liat8 e5 seng3-chu2 Ia5-ho5-hoa, tui3 hit e5 hou7 lang5 sou2 khoaN3-khin, peh-siN3 sou2 iam3-ouN3, koaN-tiuN2 sou2 ap-che3 e5, an2-ni kong2, Kun-ong5 beh khoaN3-kiN3 li2, chiu7 khi2-lai5 khia7, siu2-leng2 ia7 beh kui7-pai3; che long2 si7 ui7-tioh8 Ia5-ho5-hoa si7 chin-sit8 e5, chiu7-si7 I2-sek-liat8 e5 Seng3--e5 u7 keng2 li2.  8). Ia5-ho5-hoa an2-ni kong2, Ti7 tit-tioh8 chiap-lap8 e5 si5 Goa2 u7 thiaN li2, ti7 chin2-kiu3 e5 jit8 Goa2 u7 pang-chan7 li2; Goa2 beh po2-hou7 li2, hou7 li2 choe3 peh-siN3 e5 iok e5 tiong-po2, koh heng-khi2 thou2-toe7, hou7 lang5 seng5-chiap pha-hng e5 toe7 choe3 giap8;  9). ia7 tui3 siu7 khun2-pak8 e5 lang5 kong2, Lin2 tioh8 chhut--lai5; tui3 hiah e5 tiam3 ti7 ou-am3 e5 lang5 kong2, Lin2 tioh8 hian2-hian7.  In beh ti7 lou7--nih tit-tioh8 chiah8, ti7 it-chhe3 bo5 chhau2 e5 soaN tit-tioh8 niu5-chhau2.  10). In bo5 iau bo5 chhui3-ta; jiat8-khi3 kap iam7-jit8 bo5 beh siong-hai7 in; in-ui7 lin5-bin2 in--e5 beh chhoa7 in, khan in kau3 chui2-choaN5-piN.  11). Goa2 beh hou7 Goa2 e5 cheng3 soaN chiaN5-choe3 lou7, Goa2 e5 toa7-lou7 ia7 beh thun7-koaiN5.  12). KhoaN3 ah, chiah e5 lang5 beh tui3 hng7-hng7 lai5; khoaN3 ah, chiah e5 lang5 beh tui3 pak-hng sai-hng lai5; ia7 chiah e5 lang5 beh tui3 Chin5-kok lai5.  13). Chiah e5 thiN ah, eng-kai chhut hoaN-hi2 e5 siaN; toe7 ah, eng-kai khoai3-lok8; cheng3-soaN eng-kai chhut-siaN chhiuN3-koa; in-ui7 Ia5-ho5-hoa u7 an-ui3 I e5 peh-siN3, ia7 beh lin5-bin2 I hiah e5 khun3-khou2--e5.
	14). Sek-an kong2, Ia5-ho5-hoa u7 khi3-sak goa2, Chu2 i2-keng boe7-ki3-tit goa2.  15). Hu7-jin5-lang5 kiam2 oe7 boe7-ki3-tit i chiah8-lin e5 eN-a2, bo5 lin5-bin2 i sou2 siN e5 kiaN2? in kiam2-chhai2 u7 boe7-ki3-tit-e5, chong2-si7 Goa2 bo5 boe7-ki3-tit li2.  16). KhoaN3 ah, Goa2 chiong li2 khek ti7 Goa2 e5 chhiu2-chiuN2, li2 e5 siaN5-chhiuN5 siong5-siong5 ti7 Goa2 e5 bak8-chiu-cheng5.  17). Li2 e5 kiaN2-ji5 beh kin2-kin2 to3--lai5; hui2-hoai7 li2-e5 kap hou7 li2 pha-hng e5, beh li7-khui li2 chhut--khi3.  18). Li2 tioh8 kiah8-bak8 si3-koe3 khoaN3; in cheng3-lang5 long2 chu7-chip8 lai5 kui-oa2 li2.  Ia5-ho5-hoa kong2, Goa2 ki2 Goa2 e5 oah8-mia7 lai5 kong2, Li2 beh eng7 in it-chhe3 choe3 chng-thaN7 lai5 chheng7 i, koh eng7 in choe3 toa3 lai5 ha5-io, chhin-chhiuN7 sin-niu5 chit8-poaN-iuN7.  19). Lun7-kau3 li2 pha-hng leng2-cheng7 e5 sou2-chai7 kap li2 siu7 hui2-hoai7 e5 toe7, taN peh-siN3 choe7, khia7-khi2 siuN oeh8; thun-biat8 li2-e5 beh li7-khui li2 hng7-hng7.  20). Li2 sit-loh8 kiaN2 i2-au7 sou2 siN hiah e5 kiaN2 beh tui3 li2 kong2, Chit e5 sou2-chai7 goa2 khia7-khi2 siuN oeh8; kiu5 li2 hou7 goa2 u7 sou2-chai7 thang khia7-khi2.  21). Hit-si5 li2 sim-lai5 beh kong2, Goa2 i2-keng sit-loh8 kiaN2, ka-ki7 khia7-khi2, si7 siu7-liah8 e5, phiau-liu5 ti7 goa7-bin7, chi7-chui7 ka7 goa2 siN chiah-e5? chi7-chui7 chiong chiah-e5 iuN2-chhi7 kau3 toa7-han3? KhoaN3 ah, goa2 kou-toaN e5 si5, chiah-e5 ti7 toh-loh8?
	22). Chu2 Ia5-ho5-hoa kong2, KhoaN3 ah, Goa2 beh ng3 liat8-kok kiah8-chhiu2, ng3 ban7 peh-siN3 khia7 toa7-ki5; in beh chiong li2 e5 cheng3-kiaN2 pho7--lai5, chiong li2 e5 cheng3 cha-bou2-kiaN2 iang7--lai5.  23). Liat8-ong5 beh choe3 li2 e5 iuN2-pe7, ong5-hou7 beh choe3 li2 e5 lin-bu2; in beh chiong bin7 aN3-loh8 toe7, ng3 li2 kui7-pai3, koh chi7 li2 e5 kha e5 thou5-hun2; li2 chiu7 chai Goa2 si7 Ia5-ho5-hoa; hoan7-na7 ng3-bang7 Goa2-e5 tek-khak bo5 kian3-siau3.  24). Beng2-lang5 chhiuN2--khi3 e5, kiam2 oe7 chhiuN2 to3-tng2? kiong5 e5 lang5 sou2 chhiuN2-liah8-e5, kiam2 oe7 kiu3 i mah?  25). Chong2-si7 Ia5-ho5-hoa an2-ni kong2, Beng2-lang5 sou2 chhiuN2-liah8--e5 beh chhiuN2 to3-tng2, kiong5 e5 lang5 sou2 chhiuN2--e5 beh tit-tioh8 kiu3; kap li2 saN-chiN--e5 Goa2 beh kap i saN-chiN, Goa2 ia7 beh kiu3 li2 e5 kiaN2-ji5.  26). Koh Goa2 beh hou7 hiah e5 ap-che3 li2-e5 chiah8 ka-ki7 e5 bah; in iah8 beh lim ka-ki7 e5 huih kau3-chui3, chhin-chhiuN7 lim tiN-chiu2 chit8-iuN7; kiN3-na7 u7 hiat-khi3 e5, beh long2 chai Goa2 Ia5-ho5-hoa si7 li2 e5 kiu3-chu2, si7 kiu3-siok8 li2 e5 Chu2, si7 Nga2-kok e5 toa7 koan5-leng5--e5.

[50]	Ia5-ho5-hoa an2-ni kong2, Goa2 li5-chhut lin2 e5 lau7-bu2, li5-su ti7 toh-loh8 ah? Goa2 chiong lin2 boe7 hou7 Goa2 toh-loh8 chit8 e5 che3-chu2 ah? KhoaN3 ah, lin2 siu7-boe7 si7 in-ui7 lin2 e5 choe7-koa3, lin2 e5 lau7-bu2 siu7 li5-chhut, si7 in-ui7 lin2 e5 ke3-sit.  2). Goa2 lai5 e5 si5, bo5 lang5 ti7-teh si7 chaiN2-iuN7? Goa2 kio3 e5 si5, bo5 lang5 in3 si7 chaiN2-iuN7? Goa2 e5 chhiu2 kiam2-si7 te2, boe7-oe7 kiu3-siok8 mah? Goa2 kiam2 bo5 chin2-kiu3 e5 lat8 mah? KhoaN3 ah, Goa2 chit8-e7 hoah, hai2 chiu7 ta--khi3; Goa2 hou7 kang-ho5 piN3-choe3 soa-bou5, ki5-tiong e5 hi5, in-ui7 bo5 chui2, chhau3-noa7, chhui3-ta chiu7 si2.  3). Goa2 hou7 chiah e5 thiN eng7 ou-am3 choe3 i-hok8, eng7 moa5-pou3 choe3 jia-kham3.
	4). Chu2 Ia5-ho5-hoa siuN2-su3 goa2 siu7 ka3-si7--e5 e5 chih8, hou7 goa2 chai chaiN2-iuN7 eng7 gian5-gu2 hu5-chou7 ia3-sian7 e5 lang5; Chu2 tak8 cha2-khi2 kio3-chhiN2, kio3-chhiN2 goa2 e5 hi7-khang, hou7 goa2 oe7 thiaN, chhin-chhiuN7 siu7 ka3-si7 e5 lang5 chit8-iuN7.  5). Chu2 Ia5-ho5-hoa khai-thong goa2 e5 hi7-khang, goa2 peng7-bo5 ui5-keh8, iah8 bo5 the3-au7.  6). Lang5 phah goa2 e5 ka-chiah-phiaN, goa2 chhut-chai7 i phah; lang5 chhoah goa2 chhui3-phoe2 e5 chhui3-chhiu, goa2 chhut-chai7 i chhoah; lang5 leng5-jiok8 goa2, ka7 goa2 phui3-noa7, goa2 iah8 bo5 ng-bin7.  7). In-ui7 Chu2 Ia5-ho5-hoa tek-khak pang-chan7 goa2, sou2-i2 goa2 bo5 kian3-siau3; ui7-tioh8 an2-ni, goa2 hou7 goa2 e5 bin7 ngi7 chhin-chhiuN7 teng7-chioh8; goa2 iah8 chai goa2 tek-khak bo5 ti3-kau3 lau3-khui3.  8). Chheng goa2 choe3 gi7--e5 kun7--lah; chi7-chui7 kap goa2 saN-chiN? i thang kap goa2 saN-kap khia7; chi7-chui7 choe3 goa2 e5 tui3-tek8? i thang chiu7-kun7 goa2.  9). KhoaN3 ah, Chu2 Ia5-ho5-hoa beh pang-chan7 goa2, chi7-chui7 oe7 teng7 goa2 u7-choe7 ah? khoaN3 ah, in long2 chhin-chhiuN7 saN chiam7-chiam7 ku7, hou7 chiu3-thang5 sou2 chiah8.
	10). Lin2 tiong-kan chi7-chui7 keng3-ui3 Ia5-ho5-hoa, thiaN-than3 I e5 lou5-pok8 e5 oe7 ah? kiaN5 ti7 ou-am3 bo5-u7 kng-beng5--e5, tioh8 oa2-kho3 Ia5-ho5-hoa e5 mia5, oa2-kho3 i e5 Siong7-te3.  11). KhoaN3 ah, hoan7-na7 lin2 tiam2-he2, eng7 he2-pe2 ui5 ka-ki7--e5, thang lai5 kiaN5 ti7 lin2 e5 he2-iam7 lai7, kap lin2 sou2 tiam2 e5 he2-pe2 tiong.  Che si7 Goa2 e5 chhiu2 sou2 tiaN7-tioh8 e5 ; lin2 beh to2 ti7 kan-khou2 e5 tiong-kan.

[51]	Lin2 chiah e5 tui-jip kong-gi7, chhe7 Ia5-ho5-hoa--e5, tioh8 thiaN goa2; lin2 tioh8 siuN7-khoaN3 lin2 tui3 hia phah--chhut-lai5 e5 chioh8-poaN5, tui3 hia kut8--chhut-lai5 e5 thou5-khang.  2). Tioh8 siuN7-khoaN3 lin2 e5 chou2-kong A-pek-lah8-han2, kap siN lin2 e5 Sat-lah8, in-ui7 i kou-toaN chit8-lang5 e5 si5, Goa2 keng2-tiau3 i, su3-hok i, hou7 i ke-thiN choe7-choe7.  3). In-ui7 Ia5-ho5-hoa i2-keng an-ui3 Sek-an, iah8 an-ui3 i it-chhe3 pha-hng e5 sou2-chai7; hou7 i e5 khong3-ia2 chhin-chhiuN7 Ai-tian5, hou7 soa-bou5 chhin-chhiuN7 Ia5-ho5-hoa e5 hng5; ti7 in tiong-kan beh u7 hoaN-hi2 khoai3-lok8, kam2-sia7 kap chhiuN3-koa e5 siaN.
	4). Goa2 e5 peh-siN3 ah, tioh8 chu3-i3 thiaN Goa2; Goa2 e5 kok-bin5 ah, tioh8 aN3 hi7-khang thiaN Goa2; in-ui7 hoat-lut8 beh tui3 Goa2 chhut, Goa2 beh lip8 Goa2 e5 kong-li2, lai5 choe3 liat8-pang e5 kng.  5). Goa2 e5 kong-gi7 kun7--lah, Goa2 e5 kiu3-un hoat-chhut; Goa2 e5 chhiu2 beh phoaN3-toan3 liat8-pang; hai2-su7 long2 beh theng3-hau7 Goa2, koh beh oa2-kho3 Goa2 e5 chhiu2.  6). Lin2 tioh8 kiah8-bak8 ng3 thiN, aN3-thau5 khoaN3 toe7; in-ui7 chiah e5 thiN beh chhin-chhiuN7 ian-hun5 siau-soaN3, toe7 beh chhin-chhiuN7 saN chiam7-chiam7 ku7, i e5 khia7-khi2 e5 peh-siN3 iah8 beh chhin-chhiuN7 an2-ni si2-bo5; chi2-u7 Goa2 e5 kiu3-un eng2-oan2 ti7-teh, Goa2 e5 kong-gi7 iah8 bo5 hoe3-bo5.  7). Chai-bat kong-gi7, chun5 Goa2 e5 ka3-si7 ti7 sim-lai7 e5 peh-siN3, tioh8 thiaN Goa2 e5 oe7; boh8-tit kiaN lang5 e5 ki-chhi3, iah8 boh8-tit in-ui7 lang5 e5 hui2-pong3 lai5 kiaN-hiaN5.  8). In-ui7 chiu3-thang5 beh chiah8 in, chhin-chhiuN7 chiah8 i-chiuN5; chian2-thang5 beh chiah8 in, chhin-chhiuN7 chiah8 iuN5-mng5; chi2-u7 Goa2 e5 kong-gi7 eng2-oan2 ti7-teh, Goa2 e5 kiu3-un tit8-kau3 ban7-tai7.
	9). Ia5-ho5-hoa e5 chhiu2 ah, khi2-lai5, khi2-lai5, si-chhut toa7 khui3-lat8; khi2-lai5, chhin-chhiuN7 cha2-si5 e5 ni5-jit8, kou2-cha2 e5 se3-tai7 chit8-iuN7.  Chiong5-chian5 phah-chhui3 Lah8-hap-pek, chhak8-thau3 leng5--e5, kiam2-m7-si7 li2 mah?  10). Hou7 hai2 kap chhim-ian e5 chui2 ta--khi3, hou7 hai2 chhim e5 sou2-chai7 piN3 choe3 lou7, hou7 siu7-siok8 e5 peh-siN3 keng-ke3--e5, kiam2-m7-si7 li2 mah?  11). Ia5-ho5-hoa kiu3-siok8 e5 peh-siN3 beh to3-tng2-lai5, beh chhiuN3-koa lai5 kau3 Sek-an, tit-tioh8 eng2-oan2 e5 hoaN-hi2 choe3 bian2-liu5; in beh hoaN-hi2 khoai3-lok8, iu-bun7 thou2-khui3 long2 beh chau2--khi3.
	12). Goa2, Goa2 si7 an-ui3 lin2 e5; li2 si7 sim2-mih8 lang5, keng2-jian5 kiaN hit-e5 beh-si2 e5 lang5, kiaN hit-e5 beh piN3-choe3 chhin-chhiuN7 chhau2 e5 se3-kan lang5?  13). Iah8 boe7-ki3-tit thi2-khui chiah e5 thiN, an-tiaN7 toe7 e5 toe7-ki, chhong3-cho7 li2 e5 Ia5-ho5-hoa, thong-jit8 in-ui7 po7-giok8-e5 e5 toa7 siu7-khi3 lai5 kiaN-hiaN5, chiau3 i tou5-bou5 beh hui2-biat8 e5 cheng5-heng5? ki5-sit8 hit-e5 po7-giok8-e5 e5 toa7 siu7-khi3 ti7 toh-loh8 ah?  14). Siu7 ap-pek-e5 beh kin2-kin2 tit-tioh8 thau2-pang3; tek-khak bo5 si2 lai5 loh8 hiat8, i e5 bi2-niu5 iah8 bo5 choat8.  15). Goa2 si7 Ia5-ho5-hoa li2 e5 Siong7-te3, io5-tang7 toa7-hai2, hou7 i e5 eng2 hoa7-hoa7-hau2; ban7-kun e5 Ia5-ho5-hoa si7 I e5 mia5.  16). Goa2 chiong Goa2 e5 oe7 he7 ti7 li2 e5 chhui3, eng7 Goa2 e5 chhiu2 e5 iaN2 jia-kham3 li2, ui7-tioh8 beh khai-thian pit8-toe7, koh tui3 Sek-an kong2, Li2 si7 Goa2 e5 peh-siN3.
	17). Ia5-lou7-sat-leng2 ah, khi2-lai5, khi2-lai5, khia7-teh, li2 tui3 Ia5-ho5-hoa e5 chhiu2-tiong lim I toa7 siu7-khi3 e5 poe; lim hit-e5 hou7 lang5 tian-tian to2-to2 e5 poe-choaN2, lim kau3 ta-ta,  18). I sou2-siN chiah e5 kiaN2 e5 tiong-kan, bo5 chit8-e5 in2-chhoa7 i; i sou2 iuN2-chhi7 toa7-han3 chiah e5 kiaN2 e5 tiong-kan, bo5 chit8-e5 khan i e5 chhiu2.  19). Chi2 nng7-hang7 lim5-kau3 li2; chi7-chui7 oe7 thoe3 li2 ai-siong ah? chiu7-si7 u7 soe-pai7 kap biat8-bo5, ki-hng kap kiam3; Goa2 beh chaiN2-iuN7 an-ui3 li2?  20). Li2 chiah e5 kiaN2 hun7--khi3, to2 ti7 tak8 e5 koe-lou7-khau2, chhin-chhiuN7 lok8 ti7 lo5-bang7 e5 tiong-kan; siu7 Ia5-ho5-hoa moa2-moa2 e5 siu7-khi3, li2 e5 Siong7-te3 e5 chek-pi7.
	21). Sou2-i2 li2 chit e5 khun3-khou2 koh chui3-e5, khiok m7-si7 in-ui7 chiu2 lai5 chui3, li2 tioh8 thiaN.  22). Li2 e5 Chu2 Ia5-ho5-hoa, chiu7-si7 ui7-tioh8 I e5 peh-siN3 sin-oan e5 Siong7-te3, an2-ni kong2, KhoaN3 ah, Goa2 i2-keng chiong hit-e5 hou7 lang5 tian-tian to2-to2 e5 poe, chiu7-si7 Goa2 toa7 siu7-khi3 e5 poe-choaN2, tui3 li2 e5 chhiu2 theh8--chhut-lai5, li2 tek-khak m7-bian2 koh lim.  23). Goa2 beh chiong chit e5 poe he7 ti7 phaiN2 khoan2-thai7 li2 e5 lang5 e5 chhiu2-tiong; in bat tui3 li2 kong2, Li2 tioh8 aN3--loh8-khi3, chhut-chai7 goan2 tah8-ke3--khi3; li2 chiu7 eng7 ka-chiah-phiaN choe3 chhin-chhiuN7 toe7, chhin-chhiuN7 koe-lou7, chhut-chai7 lang5 keng-ke3.

[52]	Sek-an ah, khi2-lai5, khi2-lai5, chheng7 li2 e5 toa7 khui3-lat8; seng3-siaN5 Ia5-lou7-sat-leng2 ah, chheng7 li2 sui2 e5 i-hok8; in-ui7 tui3-taN i2-au7, bo5 siu7 kat-le2, bo5 chheng-khi3-e5, tek-khak bo5 koh jip8 li2 e5 tiong-kan.  2). Ia5-lou7-sat-leng2 ah, tioh8 poaN7--khi3 tin5-ai; khi2-lai5 che7; Sek-an siu7-liah8 e5 peh-siN3 ah, tioh8 thau2-khui li2 am7-kun2 e5 so2-lian7.  3). Ia5-ho5-hoa an2-ni kong2, Lin2 siu7-boe7 bo5 theh8 lang5 chiN5, tit-tioh8 siok8-hoe5 iah8 bo5 eng7 gun5.  4). Chu2 Ia5-ho5-hoa an2-ni kong2, Khi2-thau5 Goa2 e5 peh-siN3 loh8-khi3 Ai-kip8, ti7-hia kia3-kha; koh u7 A-sut8 lang5 bo5 ian5-kou3 ap-che3 in.  5). Ia5-ho5-hoa kong2, Goa2 e5 peh-siN3 ki3-jian5 bo5 in-toaN hou7 lang5 liah8--khi3, taN Goa2 ti7-chia choe3 sim2-mih8 ah? Ia5-ho5-hoa kong2, Koan2-hat in e5 lang5 hoa7-hoa7-hau2 teh kio3, Goa2 e5 mia5 thong-jit8 siu7 siat-tok8.  6). Sou2-i2 Goa2 e5 peh-siN3 beh chai Goa2 e5 mia5; kau3 hit-jit8 in beh chai teh-kong2-e5 chiu7-si7 Goa2; khoaN3 ah, si7 Goa2.
	7). Po3 ho2 siau-sit, thoan5 ho5-peng5, po3 hok-khi3 e5 ho2 siau-sit, thoan5 kiu3-un-e5, tui3 Sek-an kong2, Li2 e5 Siong7-te3 choe3-ong5 lah, chit-lang5 e5 kha chiuN7 soaN-teng2, kau3 chiah sui2!  8). ThiaN ah, li2 siu2-bang7 e5 lang5 e5 siaN! in chhut toa7-siaN, saN-kap chhiuN3-koa; in-ui7 Ia5-ho5-hoa to3--lai5 Sek-an e5 si5, in beh tng-thau5 tui3-bin7 khoaN3-kiN3.  9). Ia5-lou7-sat-leng2 pha-hng e5 sou2-chai7 ah, tioh8 chhut hoaN-hi2 e5 siaN, saN-kap chhiuN3-koa; in-ui7 Ia5-ho5-hoa an-ui3 I e5 peh-siN3, kiu3-siok8 Ia5-lou7-sat-leng2.  10). Ia5-ho5-hoa ti7 ban7-kok e5 bak8-chiu-cheng5 lut8 I e5 seng3-chhiu2; toe7-kek8 e5 lang5 long2 khoaN3-kiN3 lan2 e5 Siong7-te3 e5 chin2-kiu3.
	11). Lin2 tioh8 li7-khui i, li7-khui i, tui3-hia chhut-lai5, boh8-tit bong bo5 chheng-khi3 e5 mih8; tui3 in tiong-kan chhut-lai5; lin2 kng Ia5-ho5-hoa khi3-ku7 e5 lang5 ah, tioh8 ka-ki7 chheng-khi3.  12). Lin2 chhut-lai5 m7-bian2 tioh8-kip, ia7 m7-bian2 to5-chau2; in-ui7 Ia5-ho5-hoa tek-khak ti7 lin2 e5 thau5-cheng5 kiaN5, I2-sek-liat8 e5 Siong7-te3 tek-khak choe3 lin2 au7-bin7 e5 po2-hou7.
	13). KhoaN3 ah, Goa2 e5 lou5-pok8 beh eng7 ti3-hui7 kiaN5 tai7-chi3, beh siu7 ku2-khi2 seng-koaiN5, koh beh chiaN5-choe3 chin koaiN5.  14). Choe7-choe7 lang5 ui7 li2 gong5-ngiah8, ( i e5 bin7-mau7 pi2 pat8-lang5 khah u7 sun2-siong, i e5 heng5-chong7 pi2 se3-kan lang5 khah u7 sun2-hai7;)  15). chhin-chhiuN7 an2-ni i ia7 beh kek-tong7 choe7-choe7 kok e5 peh-siN3; liat8-ong5 beh tui3 i lai5 ng in e5 chhui3; in-ui7 sou2 be7-bat tui3 in kong2--e5, in beh khoaN3-kiN3; be7-bat thiaN-kiN3--e5, in beh beng5-pek8.

[53]	Lan2 sou2 thiaN-kiN3-e5, u7 chi7-chui7 sin3 ah? Ia5-ho5-hoa e5 chhiu2 ng3 chi7-chui7 hian2-beng5 ah?  2). In-ui7 i ti7 I e5 bin7-cheng5 seng-tiong2 chhin-chhiuN7 chiN2-chiN2 e5 iN2, iah8 chhin-chhiuN7 kun hoat ti7 ta-toe7; i bo5 ho2 heng5-chong7 bo5 ui-gi5; lan2 khoaN3-kiN3 i iah8 bo5 ho2 heng5-iong5, thang hou7 lan2 him-bou7 i.  3). I siu7 khoaN3-khin, hou7 lang5 pang3-sak, siu7 choe7-choe7 khou2-thang3, siong5-siong5 tu2-tioh8 iu-bun7; i siu7 khoaN3-khin, chhin-chhiuN7 hou7 lang5 ng-bin7 m7-khoaN3-e5 chit8-iuN7; lan2 iah8 bo5 chun-tiong7 i.
	4). I sit8-chai7 tam-tng lan2 e5 iu-bun7, pe7 lan2 e5 khou2-thang3; chong2-si7 lan2 liah8-choe3 i siu7 chek-hoat8, hou7 Siong7-te3 phah, koh siu7 khou2-chhou2.  5). Na7-si7 i ui7-tioh8 lan2 e5 ke3-sit siu7 siong, ui7-tioh8 lan2 e5 choe7-koa3 siu7-hai7; i tam-tng heng5-hoat8, lan2 tit-tioh8 peng5-an; i siu7 piN-phah, lan2 tit-tioh8 i-ho2.  6). Lan2 long2 chhin-chhiuN7 iuN5 be5-lou7; tak8-lang5 kiaN5 ka-ki7 e5 phian-lou7; Ia5-ho5-hoa hou7 lan2 cheng3-lang5 e5 choe7 long2 kui ti7 i sin-chiuN7.
	7). I siu7 ap-pek tu2-tioh8 kan-khou2, iau2-ku2 bo5 khui-chhui3; i chhin-chhiuN7 iuN5-a2 khan kau3 siu7-thai5 e5 toe7; koh chhin-chhiuN7 iuN5 ti7 chian2-mng5 e5 lang5 e5 bin7-cheng5 bo5 chhut-siaN, i iah8 an2-ni bo5 khui-chhui3.  8). I tui3 ap-pek kap sim2-phoaN3 siu7 chhu2--khi3; ti7 i e5 se3-tai7, chi7-chui7 siuN7-tioh8 i tui3 oah8-lang5 e5 toe7 siu7 chian2-tu5? a2-si7 in-ui7 Goa2 e5 peh-siN3 e5 choe7-koa3 siu7-phah ah?  9). I sui-jian5 bo5 kiaN5 kiong5-po7, chhui3 ia7 bo5 u7 khui2-cha3, iau2-ku2 ti7 i e5 si2 kap phaiN2-lang5 tang5-bong7, ia7 kap pu3-lang5 saN-kap.
	10). Chong2-si7 Ia5-ho5-hoa hoaN-hi2 sun2-hai7 i, hou7 i siu7 khou2-thang3; i e5 oah8-mia7 choe3 siok8-choe7 e5 che3, hit-si5 i beh khoaN3-kiN3 hou7-e3, koh ke-thiN he3-siu7, Ia5-ho5-hoa sou2 hoaN-hi2 e5 su7 beh ti7 i e5 chhiu2-tiong heng-thong.  11). I beh khoaN3-kiN3 pun2-sin lo5-khou2 e5 hau7-ko2, chiu7 sim-moa2 i3-chiok; Goa2 gi7 e5 lou5-pok8 beh eng7 i e5 chai-bat hou7 choe7-choe7 lang5 tit-tioh8 chheng-choe3-gi7; ia7 i beh tam-tng in e5 choe7-koa3.  12). Sou2-i2 Goa2 beh hou7 i kap che7 koaiN5-ui7--e5 pun hun7-giah8, kap kiong5-beng2--e5 pun sou2 chhiuN2 e5 mih8; in-ui7 i pang3-sak siN3-mia7 kau3-si2, i ia7 liat8 ti7 choe7-hoan7 e5 tiong-kan; chong2-si7 i tam-tng choe7-choe7 lang5 e5 choe7, koh thoe3 choe7-hoan7 ki5-to2.

[54]	Li2 bo5 hoai5-in7 bo5 siN-kiaN2 e5, tioh8 chhiuN3-koa; li2 be7-bat keng-ke3 siN-kiaN2 kan-khou2 e5, tioh8 chhut-siaN chhiuN3-koa, chhut hoaN-hi2 e5 siaN; in-ui7 ka-ki7 tiam3 e5 hu7-jin5-lang5 pi2 u7 tiong7-hu--e5, siN-kiaN2 khah-choe7; che si7 Ia5-ho5-hoa kong2 e5.  2). Tioh8 khui-khoah li2 pou3-piN5 e5 toe7, pang3-toa7 li2 khia7-khi2 e5 tiuN3-pak; m7-thang han7-tiaN7; tioh8 khan-tng5 li2 e5 soh, kian-kou3 li2 e5 khit8-a2.  3). In-ui7 li2 beh ng3-cho2 ng3-iu7 lai5 khui-khoah; li2 e5 hou7-e3 tek-khak tit-tioh8 liat8-kok choe3-giap8; koh hou7 pha-hng e5 siaN5 u7 lang5 khia7-khi2.  4). Boh8-tit kiaN-hiaN5; in-ui7 li2 tek-khak bo5 ti3-kau3 kian3-siau3; iah8 boh8-tit ui3 siau2-jin5; in-ui7 li2 bo5 ti3-kau3 siu7 leng5-jiok8; li2 tek-khak boe7 ki3-tit siau3-lian5 e5 si5 e5 kian3-siau3; bo5 koh ki3-liam7 li2 chiu2-koaN2 e5 si5 e5 leng5-jiok8.  5). In-ui7 chhong3-cho7 li2-e5 si7 li2 e5 tiong7-hu; ban7-kun e5 Ia5-ho5-hoa si7 I e5 mia5; kiu3-siok8 li2-e5, si7 I2-sek-liat8 e5 Seng3--e5; I tek-khak chheng-choe3 choan5-toe7 e5 Siong7-te3.  6). Ia5-ho5-hoa tiau3--li2, chhin-chhiuN7 tiau3 siu7 khi3-sak sim-lai7 iu-siong e5 bou2, chiu7-si7 siau3-lian5 e5 si5 sou2 chhoa7, siu7 khi3-sak e5 bou2; che si7 li2 e5 Siong7-te3 sou2 kong2 e5.  7). Goa2 pang3-li7 li2 put-ko3 tiap-a2-ku2, chong2-si7 beh eng7 toa7 chu5-pi siu li2 to3-tng2.  8). Goa2 hoat-chhut siu7-khi3, chiam7-si5 tui3 li2 ng-bin7; chong2-si7 beh eng7 eng2-oan2 e5 chu5-ai3 lin5-bin2 li2; che si7 Ia5-ho5-hoa, kiu3-siok8 li2 e5 Chu2, kong2 e5.  9). In-ui7 che chai7 Goa2 khoaN3 chhin-chhiuN7 Na2-a e5 toa7-chui2; Goa2 chaiN2-iuN7 chiu3-choa7 bo5 koh hou7 Na2-a e5 toa7-chui2 hoan3-lam7 pian3-toe7, Goa2 iah8 chiau3 an2-ni chiu3-choa7, bo5 koh siu7-khi3 li2, chek-pi7 li2.  10). Toa7-soaN oe7 soa2-khui, sio2-soaN oe7 i5-soa2, tok8-tok8 Goa2 e5 chu5-ai3 tek-khak bo5 li7-khui li2, Goa2 peng5-an e5 iok iah8 bo5 i5-soa2; che si7 lin5-bin2 li2 e5 Ia5-ho5-hoa kong2 e5.
	11). Li2 chit-e5 siu7 khun3-khou2, hou7 toa7-hong io5-tang7 boe7 tit-tioh8 an-ui3 e5 lang5--ah, Goa2 beh eng7 chhai2-sek an-ti3 li2 e5 chioh8-thau5, eng7 lam5-sek e5 po2-chioh8 he7 li2 e5 toe7-ki.  12). Koh eng7 ang5-po2-chioh8 cho7 li2 e5 siaN5-to2-chi2, eng7 ang5-gek8 cho7 li2 e5 siaN5-mng5, eng7 po2-chioh8 cho7 li2 si3-ui5 e5 pian-kai3.  13). Li2 e5 kiaN2-ji5 long2 beh hou7 Ia5-ho5-hoa ka3-si7; li2 e5 kiaN2-ji5 beh tit-tioh8 toa7 peng5-an.  14). Li2 beh in-ui7 kong-gi7 tit-tioh8 khia7-chai7, beh li7-khui che3-ap hng7-hng7, bo5 ti3-kau3 kiaN-hiaN5; li2 beh li7-khui chai-e7 hng7-hng7, in-ui7 i tek-khak bo5 kun7-oa2 li2.  15). Chiu7 kiam2-chhai2 u7 lang5 chu7-chip8, chong2-si7 m7-si7 tui3 Goa2; kiN3-na7 chu7-chip8 kong-kek li2 e5, beh in-ui7 li2 lai5 poah8-to2.  16). Thih-chhiuN7 pun5 he2-thoaN3, che3-cho7 hap8-eng7 e5 khi3-hai5--e5, si7 Goa2 sou2 chhong3-cho7; Goa2 ia7 chhong3-cho7 ham7-hai7 lang5 e5, hou7 i kiaN5 chau5-biat8.  17). KiN3-na7 ui7-tioh8 kong-kek li2 lai5 cho7 e5 khi3-hai5 tek-khak bo5 chiaN5 lou7-eng7; kiN3-na7 ti7 sim2-phoaN3 e5 si5 khi2-lai5 kong-kek li2 e5 chih8, li2 beh teng7 i e5 choe7; che si7 Ia5-ho5-hoa e5 lou5-pok8 e5 san2-giap8, ia7 si7 in tui3 Goa2 sou2 tit-tioh8 e5 gi7; che si7 Ia5-ho5-hoa kong2 e5.

[55]	Eh, kiN3-na7 lin2 chhui3-ta-e5, tioh8 lai5 chiu7-kun7 chui2, ia7 bo5 chiN5-e5, lin2 tioh8 lai5; lai5 boe2 lai5 chiah8; lai5 ah, m7-bian2 gun5, m7-bian2 ke3-chiN5, lai5 boe2 chiu2 kap lin.  2). Lin2 siaN2-su7 khai-hui3 chiN5, boe2 hit-e5 boe7 chiah8-tit e5 mih8? siaN2-su7 tioh8-boa5, ti7 hit-e5 boe7 hou7 lang5 chiah8-pa2--e5 ah? lin2 tioh8 liu5-sim thiaN Goa2, chiu7 oe7 chiah8 hit e5 ho2-mih8, tit-tioh8 hiong2-siu7 iu5-ji7, hou7 sim hoaN-hi2.  3). Lin2 tioh8 aN3 hi7-khang chiu7-kun7 Goa2; tioh8 thiaN, chiu7 lin2 e5 sim-sin5 oe7 oah8; Goa2 beh kap lin2 lip8 eng2-oan2 e5 iok, chiu7-si7 sou2 eng3-un2 Tai7-pit8 kian-kou3 e5 un-hui7.  4). KhoaN3 ah, Goa2 i2-keng siat-lip8 i choe3 liat8-pang e5 kan-cheng3, choe3 liat8-pang e5 kun-ong5 kap siu2-leng2.  5). KhoaN3 ah, li2 peng5-sou3 m7-bat e5 peh-siN3, li2 beh kio3 i lai5; peng5-sou3 m7-bat li2 e5 peh-siN3 iah8 beh chau2 lai5 oa2 li2; long2 si7 ui7-tioh8 Ia5-ho5-hoa li2 e5 Siong7-te3, I2-sek-liat8 e5 Seng3--e5; in-ui7 I i2-keng eng5-kng li2.
	6). Tioh8 than3 Ia5-ho5-hoa thang chhe7-tioh8 e5 si5, lai5 chhe7 I, ti7 I saN-kun7 e5 si5 kiu5-kio3 I.  7). PhaiN2-lang5 tioh8 li7-khui i e5 lou7, put-gi7 e5 lang5 tioh8 koe2-oaN7 i e5 liam7-thau5; kui-ng3 Ia5-ho5-hoa, I beh lin5-bin2 i; kui-ng3 lan2 e5 Siong7-te3, in-ui7 I beh pian3-kiaN5 sia3-bian2.  8). Ia5-ho5-hoa kong2, Goa2 e5 liam7-thau5 m7-si7 lin2 e5 liam7-thau5, lin2 e5 lou7 m7-si7 Goa2 e5 lou7.  9). In-ui7 thiN chaiN2-iuN7 khah-koaiN5 toe7, an2-ni Goa2 e5 lou7 khah-koaiN5 lin2 e5 lou7, Goa2 e5 liam7-thau5 khah-koaiN5 lin2 e5 liam7-thau5.  10). In-ui7 chhin-chhiuN7 hou7 kap seh tui3 thiN kang3-loh8, iah8 bo5 koh to3-tng2, chiu7-si7 lun7-tek8 thou2-toe7, hou7 toe7-chiuN7 puh-ge5 kiat-sit8, hou7 ia7-cheng2--e5 u7 cheng2-chi2, hou7 chiah8--e5 u7 bi2-niu5;  11). Goa2 e5 chhui3 sou2 kong2-chhut e5 oe7 iah8 beh an2-ni; koat-toan3 bo5 khang-khang to3-tng2 lai5 Goa2 chia, si7 beh chiaN5 Goa2 sou2 hoaN-hi2--e5, beh hou7 Goa2 sou2 chhe i choe3 e5 su7 tit-tioh8 heng-thong.  12). Lin2 chhut-khi3 beh hoaN-hoaN hi2-hi2, tit-tioh8 in2-chhoa7 peng5-peng5 an-an: toa7-soaN sio2-soaN beh ti7 lin2 e5 bin7-cheng5 chhut-siaN chhiuN3-koa, tian5-ia2 e5 chhiu7-bak8 long2 beh tah-chhiu2.  13). Chheng5-peh hoat-siN lai5 thoe3 chhau2-chhi3, kong-liam-chhiu7 hoat-siN lai5 thoe3 chit8-le5; che si7 beh choe3 Ia5-ho5-hoa e5 mia5 e5 ki3-liam7, choe3 eng2-oan2 e5 cheng3-ku3, boe7-oe7 chian2-tu5.

[56]	Ia5-ho5-hoa an2-ni kong2, Lin2 tioh8 siu2 kong-peng5, kiaN5 kong-gi7; in-ui7 Goa2 e5 kiu3-un i2-keng kun7, Goa2 e5 kong-gi7 beh hian2-beng5.  2). Lang5 an2-ni kiaN5, se3-kan lang5 an2-ni chhi5-siu2 i, siu2 an-hioh-jit8 bo5 kan-hoan7-tioh8, kim3-chi2 ka-ki7 e5 chhiu2 bo5 choe3 phaiN2; hit-ho7 lang5 u7 hok-khi3.  3). Kap Ia5-ho5-hoa lian5-hap8 e5 goa7-pang lang5 boh8-tit kong2, Ia5-ho5-hoa tek-khak chiong goa2 kap I e5 peh-siN3 pun-li7; thai3-kam3 iah8 boh8-tit kong2, KhoaN3 ah, goa2 si7 kou-ta5 e5 chhiu7.  4). In-ui7 lun7-kau3 kiN3-na7 siu2 Goa2 chiah e5 an-hioh-jit8, keng2 Goa2 sou2 hoaN-hi2 e5 su7, kap chhi5-siu2 Goa2 e5 iok e5 thai3-kam3, Ia5-ho5-hoa an2-ni kong2,  5). Chiah e5 lang5, Goa2 beh hou7 in ti7 Goa2 e5 chhu3, ti7 Goa2 e5 chhiuN5-ui5-lai7, u7 ki3-ho7 u7 mia5-ji7, pi2 u7 kiaN2 cha-bou2-kiaN2 khah-ho2; Goa2 beh hou7 i eng2-oan2 e5 mia5 boe7-oe7 chian2-tu5.  6). Iau2-u7 hiah-e5 kap Ia5-ho5-hoa lian5-hap8 e5 goa7-pang lang5, beh hok8-sai7 I, beh thiaN3 Ia5-ho5-hoa e5 mia5, beh choe3 I e5 lou5-pok8, kiN3-na7 siu2 an-hioh-jit8 bo5 kan-hoan7, koh chhi5-siu2 Goa2 e5 iok e5 lang5;  7). Goa2 beh chhoa7 in kau3 Goa2 e5 seng3-soaN, hou7 in ti7 ki5-to2 Goa2 e5 chhu3 lai5 hoaN-hi2; in e5 sio-che3 kap le2-mih8, ti7 Goa2 e5 toaN5-teng2, tek-khak tit-tioh8 chiap-lap8; in-ui7 Goa2 e5 chhu3 beh chheng-choe3 ban7 peh-siN3 ki5-to2 e5 chhu3.  8). Chu2 Ia5-ho5-hoa, chiu7-si7 chio-chip8 I2-sek-liat8 siu7 koaN2-soaN3--e5, kong2, Hiah-e5 siu7 chio-chip8 e5 lang5 i2-goa7, Goa2 iau2 beh chio-chip8 pat8-lang5 lai5 kui-oa2 i.
9). SoaN-ia2 chiah e5 siu3 long2 tioh8 lai5 thun-chiah8, chhiu7-na5-lai7 chiah e5 siu3, iah8 tioh8 an2-ni.  10). I e5 siu2-bang7--e5 si7 chhiN-mi5, long2 bo5 ti3-sek, long2 si7 e2-kau2, boe7 pui7 e5 kau2, tok8-tok8 bin5-bang7, to2-teh, ai3 khun3.  11). Chiah e5 kau2 tham-chiah8, m7-chai pa2; chiah e5 bok8-chia2 boe7-oe7 beng5-pek8, tak8-lang5 kiaN5 ka-ki7 e5 phian-lou7, tak8-e5 tui3 kok hong-bian7 kiu5 ka-ki7 e5 li7-ek.  12). In kong2, Lai5 lah, goa2 khi3 phang5-chiu2, lan2 lim kau7-chiu2 kau3-pa2; bin5-a2-jit8 beh chhin-chhiuN7 kin-a2-jit8, kek8-toa7 bo5-pi2.

[57]	Gi7-lang5 si2-bo5, bo5 lang5 khoa3 ti7 sim-thau5; khian5-seng5 e5 lang5 ke3-si3, bo5 lang5 siuN7-kau3 chit e5 gi7-lang5 ke3-si3 si7 thoat-li7 chiong-lai5 e5 chai-e7.  2). KiaN5 ti7 cheng3-tit8 e5 lang5, i beh chin3-jip8 peng5-an e5 sou2-chai7, an-jian5 hioh ti7 i e5 chhng5.
	3). Lin2 chiah e5 ang-i5 e5 kiaN2, kan-hu kap ki7-lu2 e5 cheng2-lui7, long2 tioh8 chin3-cheng5 lai5.  4). Lin2 tui3 chi7-chui7 hi3-lang7, tui3 chi7-chui7 khui-chhui3 thou2-chih8 ah? lin2 kiam2 m7-si7 poe7-gek8 e5 kiaN2-ji5, peh8-chhat8 e5 cheng2-lui7 mah?  5). Lin2 ti7 siong7-chhiu7 e5 tiong-kan, ti7 tak8 chang5 chhiN-chhui3 e5 chhiu7-kha, iok8-he2 kong-sim, ti7 soaN-kok--nih, ti7 chioh8-khang-lai7 thai5 gin2-na2.  6). Ti7 soaN-kok-lai7, kng-kut8 e5 chioh8-thau5 tiong, u7 li2 e5 hun7-giah8; chiah-e5 chiu7-si7 li2 sou2 tit-tioh8 e5 giap8; li2 iah8 tui3 i koan3-tian7, hian3 le2-mih8; in-ui7 chiah-e5, Goa2 kiam2 oe7 an-sim mah?  7). Li2 ti7 koaiN5-koaiN5 e5 soaN-teng2 an-siat bin5-chhng5, iah8 chiuN7-khi3 hian3-che3.  8). Li2 ti7 mng5-au7, mng5-khia7-au7, khia7 li2 e5 ki3-liam7; tui3 pat8-lang5 lou7-hian7 sin-the2 lai5 chiuN7-khi3; khui-khoah li2 e5 bin5-chhng5, kap in lip8-iok; li2 ti7-hia khoaN3-kiN3 in e5 bin5-chhng5, chiu7 chin i3-ai3.  9). Li2 chiong iu5 toa3 kau3 ong5 hia, koh ke-thiN li2 e5 hiuN-liau7, chhe su3-chia2 khi3 hng7-hng7 e5 sou2-chai7, ka-ki7 pi-chian7, tit8-kau3 im-kan.  10). Li2 in-ui7 lou7 hng7 ia3-sian7, chong2-si7 bo5 kong2, Che si7 khang-khang; li2 u7 koh tit-tioh8 khui3-lat8, sou2-i2 m7-chai loan2-jiok8.  11). Li2 in-ui7 chi7-chui7 lai5 lun2-neh kiaN-hiaN5, ti3-kau3 kong2 peh8-chhat8, bo5 ki3-liam7 Goa2, iah8 bo5 khoa3 ti7 li2 e5 sim-thau5? Goa2 kiam2-m7-si7 tui3 kou2-cha2 cheng7-cheng7, li2 chiah bo5 kiaN Goa2 mah?  12). Goa2 beh chi2-beng5 li2 e5 kong-gi7; lun7-kau3 li2 e5 sou2-kiaN5, long2 bo5 li7-ek li2.  13). Li2 au5-kio3 e5 si5, thang hou7 li2 sou2 chu7-chip8-e5 kiu3 li2; hong beh ka7 in chhe-soaN3; khi3 beh ka7 in pun5--khi3; chong2-si7 hit-e5 oa2-kho3 Goa2--e5 beh tit-tioh8 thou2-toe7, beh seng5-siu7 Goa2 e5 seng3-soaN choe3-giap8.  14). U7 siaN kong2, Thun7-koaiN5, thun7-koaiN5, pi7-pan7 lou7, tui3 Goa2 e5 peh-siN3 e5 lou7-tiong tu5-khi3 that-gai7.  15). In-ui7 hit-e5 chi3-koaiN5 chi3-chun, eng2-oan2 ti7-teh, mia5 kio3-choe3 Seng3--e5, an2-ni kong2, Goa2 khia7-khi2 ti7 chi3-koaiN5 chi3-seng3 e5 sou2-chai7, iah8 kap sim-sin5 thong3-hoe2 khiam-pi e5 lang5 saN-kap khia7-khi2, beh hou7 khiam-pi e5 lang5 e5 sim-sin5 koh-oah8, iah8 hou7 thong3-hoe2 e5 lang5 e5 sim koh-oah8.  16). Goa2 tek-khak bo5 eng2-oan2 cheng-pian7, iah8 bo5 ku2-tng5 siu7-khi3; kiaN-liau2 Goa2 sou2 chhong3-cho7 e5 lang5, in e5 sim kap leng5-hun5 ti7 Goa2 e5 bin7-cheng5 soe-lam2.  17). In-ui7 i tham-sim e5 choe7-koa3, Goa2 chiu7 siu7-khi3 phah i, Goa2 ng-bin7 siu7-khi3; i iu5-goan5 poe7-gek8, chiau3 i e5 sim-i3 khi3 kiaN5.  18). Goa2 khoaN3 i sou2 kiaN5 e5 lou7, iah8 beh i-ho2 i; koh beh chhoa7 i, hou7 i kap hiah-e5 saN-kap siong-sim e5 lang5, koh tit-tioh8 an-ui3.  19). Goa2 cho7 beh hou7 in e5 chhui3 kong2-chhut o-lo2 e5 oe7, Peng5-an, peng5-an kui hou7 hng7 kap kun7 e5 lang5; koh Goa2 beh i-ho2 i; che si7 Ia5-ho5-hoa kong2 e5.  20). Tok8-tok8 phaiN2-lang5 chhin-chhiuN7 gia5-eng2 e5 hai2, boe7-oe7 peng5-cheng7; i e5 chui2 chheng3-chhut u3-oe3 kap thou5-be5.  21). Goa2 e5 Siong7-te3 kong2, PhaiN2-lang5 tek-khak boe7 peng5-an.

[58]	Li2 tioh8 toa7-siaN au5-kio3, m7-thang han7-chi2, chhut toa7-siaN chhin-chhiuN7 pun5 sau3-kak, tui3 Goa2 e5 peh-siN3 kong2-beng5 in e5 ke3-sit, tui3 Nga2-kok e5 ke kong2-beng5 in e5 choe7-ok.  2). In jit8-jit8 chhe7 Goa2, hoaN-hi2 chai Goa2 e5 to7-lou7, chhin-chhiuN7 kiaN5-gi7 e5 peh-siN3, bo5 li7-khui in e5 Siong7-te3 e5 hoat-lut8; in kiu5 Goa2 chiau3 kong-gi7 e5 sim2-phoaN3, hoaN-hi2 chhin-kun7 Siong7-te3.  3). In kong2, Goan2 kim3-chiah8, Li2 siaN2-su7 bo5 khoaN3-kiN3? goan2 khek-khou2 goan2 e5 sim, Li2 siaN2-su7 m7-chai ah? KhoaN3 ah, lin2 kim3-chiah8 e5 jit8, iau2-ku2 ka-ki7 an-lok8, kiong5-pek lang5 ka7 lin2 choe3 khou2-kang.  4). KhoaN3 ah, lin2 kim3-chiah8 si7 beh saN-chiN, saN oan-ke, eng7 hiong-ok e5 kun5-thau5-bu2 phah--lang5; lin2 kin-a2-jit8 kim3-chiah8, boe7-oe7 hou7 lin2 e5 siaN thiaN kau3 teng2-bin7.  5). Chit-khoan2 e5 kim3-chiah8, kiam2-si7 Goa2 sou2 keng2, hou7 lang5 khek-khou2 i e5 sim e5 jit8 mah? Kiam2-si7 hou7 lang5 aN3-thau5 chhin-chhiuN7 lou5-tek, eng7 moa5-pou3 kap he2-hu phou ti7 i e5 seng-khu-e7 mah? che kiam2 thang chheng choe3 kim3-chiah8 hou7 Ia5-ho5-hoa sou2 hoaN-hi2 e5 jit8 mah?  6). Goa2 sou2 keng2 e5 kim3-chiah8, kiam2-m7-si7 thau2-khui hiong-ok e5 soh, thau2-pang3 pe7-taN e5 soh, hou7 siu7 che3-ap-e5 tit-tioh8 chu7-iu5, kong3-chih8 it-chhe3 e5 taN mah?  7). Kiam2-m7-si7 chiong li2 e5 bi2-niu5 pun hou7 iau-go7 e5 lang5, chiong si3-koe3 liu5 e5 song3-hiong lang5 chiap-lap8 ti7 li2 e5 ke? khoaN3-kiN3 thng3-pak-theh e5 lang5 hou7 i chheng7, tui3 ka-ki7 e5 kut-jiok8 iah8 bo5 siam2-khi3 bih mah?  8). An2-ni, li2 e5 kng beh hoat-chhut chhin-chhiuN7 thiN-kng-cha2 e5 kng, li2 e5 siong beh kin2-kin2 tit-tioh8 ho2; li2 e5 kong-gi7 beh kiaN5 ti7 li2 e5 thau5-cheng5; Ia5-ho5-hoa e5 eng5-kng beh choe3 li2 au7-bin7 e5 po2-hou7.  9). Hit-si5 li2 kiu5-kio3, Ia5-ho5-hoa beh thiaN li2; li2 khun2-kiu5, I beh kong2, Goa2 ti7-chia. Li2 na7 tui3 li2 tiong-kan tu5--khi3 tang7 e5 taN, kap ki2-toh8-lang5 e5 chng2-thau5-a2, i2-kip8 lam7-sam2 kong2 e5 oe7;  10). li2 e5 sim na7 lin5-bin2 iau-go7 e5 lang5, hou7 khun3-khou2 e5 lang5 tit-tioh8 moa2-chiok, li2 e5 kng chiu7 beh ti7 ou-am3-tiong hoat-hian7, li2 e5 ou-am3 beh piN3 chhin-chhiuN7 jit8-tiong-tau3.  11). Ia5-ho5-hoa iah8 beh siong5-siong5 in2-chhoa7 li2, ti7 khong3-han7 e5 toe7, hou7 li2 sim-moa2 i3-chiok, kut-thau5 iong2-chong3; li2 beh chhin-chhiuN7 koan3-ak e5 hng5, koh chhin-chhiuN7 lau5-boe7-ta e5 chui2-choaN5.  12). Hiah-e5 tui3 li2 chhut e5 lang5, beh khi2-cho7 ku2-ku2 i2-keng hong-hoe3 e5 sou2-chai7; li2 beh kian3-lip8 lek8-tai7 hui2-hoai7 e5 toe7-ki; li2 beh chheng-choe3 Pou2 phoa3-khiah--e5, kap Koh siu-li2 lou7, hou7 lang5 khia7-khi2--e5.  13). Li2 na7 tui3 an-hioh-jit8 kim3-chi2 li2 e5 kha, ti7 Goa2 e5 seng3-jit8 bo5 choe3 ka-ki7 sou2 hoaN-hi2--e5, chheng an-hioh-jit8 choe3 thang hoaN-hi2--e5, chheng Ia5-ho5-hoa e5 seng3-jit8 choe3 thang chun-tiong7--e5; iah8 koh chun-keng3 i, bo5 pan7 ka-ki7 e5 su-su7, bo5 than3 ka-ki7 e5 su-i3, bo5 kong2 su-khia oe7;  14). li2 chiu7 beh in-ui7 Ia5-ho5-hoa lai5 hoaN-hi2; Goa2 beh hou7 li2 chiuN7 kau3 toe7-chiuN7 koaiN5 e5 sou2-chai7; koh eng7 li2 e5 chou2 Nga2-kok e5 san2-giap8 iuN2-chhi7 li2; che si7 Ia5-ho5-hoa chhin-chhui3 kong2 e5.

[59]	KhoaN3 ah, Ia5-ho5-hoa e5 chhiu2 m7-si7 te2, boe7-oe7 chin2-kiu3; hi7-khang m7-si7 tang7, boe7-oe7 thiaN.  2). Chiu7-si7 lin2 e5 choe7-koa3 hou7 lin2 kap Siong7-te3 keh-tng7, lin2 e5 choe7-ok hou7 I tui3 lin2 ng-bin7, bo5 thiaN.  3). In-ui7 lin2 e5 chhiu2 bak--tioh8 huih, lin2 e5 chng2-thau5-a2 bak-tioh8 choe7-ok, lin2 e5 chhui3-tun5 kong2 peh8-chhat8, lin2 e5 chih8 kong2-chhut phaiN2-oe7.  4). Bo5 lang5 eng7 kong-gi7 lai5 pin2-beng5, bo5 lang5 chiau3 seng5-sit8 lai5 pian7-hou7; long2 si7 oa2-kho3 hu-ke2, kong2 peh8-chhat8; sou2 hoai5-in7--e5 si7 chan5-hai7, sou2 siN--e5 si7 sia5-phiah.  5). In pu7 tok8-choa5 e5 nng7, kiN ti-tu bang7, lang5 chiah8 i e5 nng7 tek-khak si2, chit e5 nng7 na7 tah8-phoa3 tek-khak chhut ok-choa5.  6). In sou2 kiN e5 bang7 boe7-oe7 chiaN5-choe3 i-hok8, in sou2-choe3--e5 boe7-oe7 ka-ki7 jia-kham3; in sou2-kiaN5--e5 long2 si7 choe7-ok, in e5 chhiu2 sou2 choe3--e5 long2 si7 kiong5-po7.  7). In e5 kha chau2 lai5 kiaN5-phaiN2, in kin2-kin2 beh lau5 bo5-choe7 e5 lang5 e5 huih; in e5 liam7-thau5 long2 si7 sia5-phiah e5 liam7-thau5; sou2 keng-ke3 e5 toa7-lou7, long2 si7 pha-hng hui2-biat8.  8). Peng5-an e5 lou7 in m7-chai, sou2 kiaN5 e5 lou7-keng3 bo5 u7 kong-peng5; in ui7-tioh8 pun2-sin cho7 oan-khiau e5 lou7, kiN3-na7 kiaN5-i--e5, long2 boe7 hiau2-tit peng5-an.
	9). In-ui7 an2-ni, kong-peng5 li7-khui goan2 hng7-hng7, kong-gi7 tui goan2 bo5-tioh8; goan2 ng3-bang7 kng-liang7, hoan2-tng2 si7 ou-am3; ng3-bang7 kng-beng5, hoan2-tng2 kiaN5 ti7 am3-tiong.  10). Goan2 bong chhiuN5, oa2 piah, chhin-chhiuN7 chhiN-mi5 lang5; goan2 si3-koe3 bong, chhin-chhiuN7 bo5 bak8-chiu e5 lang5; goan2 jit8-tiong-tau3 tian-tian to2-to2, chhin-chhiuN7 hong5-hun e5 si5 chit8-iuN7; goan2 ti7 iong2-chong3 e5 lang5 e5 tiong-kan; chhin-chhiuN7 si2-lang5 chit8-iuN7.  11). Goan2 hau2 chhin-chhiuN7 him5, ai-ai-chhan chhin-chhiuN7 ka-chui; ng3-bang7 kong-peng5, chong2-si7 long2 bo5; ng3-bang7 kiu3-un, chong2-si7 li7-khui goan2 hng7-hng7.  12). Goan2 e5 ke3-sit ti7 Li2 e5 bin7-cheng5 ke-thiN choe7-choe7, choe7-ok choe3 kan-cheng3 ko3 goan2; choe7-koa3 kap goan2 saN-kap ti7-teh, lun7-kau3 goan2 e5 choe7-koa3, goan2 long2 chai;  13). chiu7-si7 poe7-gek8 m7-jin7 Ia5-ho5-hoa, oat-to3-tng2 m7-te3 goan2 e5 Siong7-te3, kong2-chhut che3-ap kap poe7-gek8 e5 oe7, sim siuN7 peh8-chhat8 oe7, chiu7 soa3 kong2-chhut.  14). Koh kong-peng5 choan2-tng2 the3-au7, kong-gi7 khia7 ti7 hng7-hng7; seng5-sit8 poah8-to2 ti7 koe-lou7, cheng3-tit8 iah8 boe7 chin3 jip8.  15). Seng5-sit8 chio2-chio2; li7-khui phaiN2--e5 hoan2-tng2 chiaN5-choe3 siu7-chhiuN2 e5 mih8; hit-si5 Ia5-ho5-hoa khoaN3-kiN3, in-ui7 bo5 kong-gi7, chiu7 put-chi2 bo5 hoaN-hi2.  16). I khoaN3 bo5 lang5 chin2-kiu3, bo5 lang5 thoe3-kiu5, put-chi2 gong5-ngiah8; chiu7 eng7 ka-ki7 e5 chhiu2 lai5 kiu3 ka-ki7; eng7 I e5 kong-gi7 hu5-chhi5 pun2-sin.  17). I eng7 kong-gi7 choe3 khoe-kah lai5 chheng7, eng7 chin2-kiu3 choe3 thau5-khoe lai5 ti3; eng7 po3 kiu5-siu5 choe3 i-hok8 lai5 chheng7, eng7 jiat8-sim choe3 goa7-phau3 lai5 moa.  18). I beh chiau3 in e5 kiaN5-choe3 lai5 po3-eng3, siu7-khi3 I e5 tui3-tek8, po3-eng3 I e5 kiu5-siu5; tui3 cheng3 hai2-su7 kiaN5 po3-eng3.  19). An2-ni lang5 tui3 jit8-loh8 e5 sou2-chai7 beh keng3-ui3 Ia5-ho5-hoa e5 mia5; tui3 jit8-chhut e5 toe7-hng, iah8 beh keng3-ui3 I e5 eng5-kng; in-ui7 I beh lai5, chhin-chhiuN7 kin2-lau5 e5 ho5-chui2, si7 Ia5-ho5-hoa e5 khi3 sou2 chhui-pek--e5.  20). Beh u7 chit8-ui7 kiu3-siok8 e5 chu2 lai5 kau3 Sek-an, iah8 kau3 Nga2-kok chok8-tiong li7-khui ke3-sit e5 lang5 hia; che si7 Ia5-ho5-hoa kong2--e5.  21). Ia5-ho5-hoa kong2, Lun7-kau3 Goa2, Goa2 kap in sou2 lip8 e5 iok chiu7-si7 an2-ni; Goa2 e5 Sin5 ti7 li2 e5 teng2-bin7--e5, Goa2 e5 oe7, Goa2 sou2 he7 ti7 li2 e5 chhui3--e5, bo5 beh li7-khui li2 e5 chhui3, bo5 li7-khui li2 e5 kiaN2-sun e5 chhui3, iah8 bo5 li7-khui li2 e5 kiaN2-kiaN2 sun-sun e5 chhui3, tui3-taN kau3 eng2-oan2; che si7 Ia5-ho5-hoa kong2--e5.

[60]	Khi2-lai5 ah, hoat-chhut kng; in-ui7 li2 e5 kng i2-keng kau3, Ia5-ho5-hoa e5 eng5-kng hoat-hian7, chio3 ti7 li2 e5 teng2-bin7.  2). KhoaN3 ah, ou-am3 beh kham3 choan5-toe7, ou-ou am3-am3 jia-kham3 liat8-kok; chong2-si7 Ia5-ho5-hoa beh hoat-hian7 chio3 li2, I e5 eng5-kng beh chhut-hian7 ti7 li2 e5 sin-chiuN7.  3). Liat8-kok beh lai5 chiu7-kun7 li2 e5 kng, kun-ong5 beh lai5 chiu7-kun7 li2 hoat-hian7 e5 toa7-kng.
	4). Li2 kiah8-bak8 khoaN3 si3-hng, in long2 chu7-chip8 lai5 li2 chia; li2 e5 cheng3-kiaN2 tui3 hng7-hng7 lai5, li2 e5 cheng3 cha-bou2-kiaN2 iah8 beh hou7 lang5 pho7--lai5.  5). Hit-si5 li2 khoaN3-kiN3 chiu7 u7 eng5-kng, li2 e5 sim toa7 gong5-ngiah8, toa7 khui-khoah; in-ui7 toa7-hai2 hong-seng7 e5 chai5-but8 beh choan2-tng2 lai5 kui li2, liat8-kok e5 chai5-po2 iah8 beh lai5 kui li2.  6). Kui-tin7 e5 lok8-to5, kap Bi2-tian5 i2-kip8 I2-hoat toaN-nia7 e5 lok8-to5, beh pian3-moa2 li2 e5 keng2-lai7; Si7-pa e5 cheng3-lang5 long2 beh kau3; beh toa3 ng5-kim ju2-hiuN lai5, iah8 beh po3-thoan5 Ia5-ho5-hoa e5 mia5-siaN.  7). Ki-tat8 e5 iuN5-kun5 long2 beh chu7-chip8 kau3 li2 chia, Ni5-pai5-iok kang e5 mi5-iuN5 beh choe3 li2 e5 lou7-eng7, ti7 Goa2 e5 toaN5-teng2 beh tit-tioh8 chiap-lap8; Goa2 eng5-kng e5 chhu3, Goa2 beh eng5-kng--i.  8). Hiah-e5 pe--lai5 chhin-chhiuN7 hun5, koh chhin-chhiuN7 kap pe--lai5 i e5 siu7--e5, si7 chi7-chui7 ah?  9). Chiah e5 hai2-su7 beh theng3-hau7 Goa2; Tha-si e5 chun5-chiah beh choe3-thau5, chiong li2 e5 cheng3-kiaN2, lian5 in e5 kim-gun5, tui3 hng7-hng7 choe3 chit8-e7 toa3--lai5, long2 ui7-tioh8 Ia5-ho5-hoa li2 e5 Siong7-te3 e5 mia5, koh ui7-tioh8 I2-sek-liat8 e5 Seng3--e5, in-ui7 I i2-keng eng5-kng li2.
	10). Goa7-pang lang5 beh khi2 li2 e5 siaN5-chhiuN5, in e5 ong5 beh hok8-sai7 li2; Goa2 bat siu7-khi3 phah li2, taN beh si-un lin5-bin2 li2.  11). Li2 e5 siaN5-mng5 beh siong5-siong5 khui, jit8-mi5 bo5 koaiN, hou7 lang5 chiong liat8-kok e5 chai5-po2 toa3 lai5 kui li2, iah8 chiong in e5 kun-ong5 khan--lai5.  12). In-ui7 kiN3-na7 peh-siN3 kap kok m7 hok8-sai7 li2--e5 beh biat8-bo5; hiah e5 peh-siN3 beh choan5-jian5 hong-hoe3.  13). Li7-pa-lun3 e5 eng5-kng, chiu7-si7 chheng5-chhiu7, sam-chhiu7, ng5-iong5-chhiu7, long2 beh saN-kap kui li2, ui7-tioh8 beh chng-thaN7 Goa2 e5 seng3-sou2; Goa2 iah8 beh hou7 Goa2 kha-tah8 e5 sou2-chai7 tit-tioh8 eng5-kng.  14). Peng5-sou3 khou2-chhou2 li2--e5, in e5 kiaN2-sun long2 beh kau3 li2 e5 bin7-cheng5 aN3-io; khoaN3-khin li2--e5 long2 beh ti7 li2 e5 kha-e7 kui7-pai3; in beh chheng li2 choe3 Ia5-ho5-hoa e5 siaN5, choe3 I2-sek-liat8 e5 Seng3--e5 e5 Sek-an.  15). Li2 cheng5 siu7 pang3-sak, siu7 iam3-ouN3, sim7-chi3 bo5 lang5 keng-ke3, taN Goa2 beh hou7 li2 piN3-choe3 eng2-oan2 e5 eng5-hoa5, chiaN5-choe3 lek8-tai7 e5 hi2-lok8.  16). Li2 beh chiah8 ban7-kok e5 lin, koh suh chiah e5 kun-ong5 e5 lin-thau5; chiu7 chai Goa2 Ia5-ho5-hoa si7 li2 e5 Kiu3-chu2, si7 kiu3-siok8 li2 e5 Chu2, Nga2-kok e5 toa7 koan5-leng5--e5.  17). Goa2 beh toa3 kim lai5 thoe3 tang5, toa3 gun5 lai5 thoe3 thih, tang5 lai5 thoe3 chha5, thih lai5 thoe3 chioh8; iah8 beh eng7 ho5-peng5 choe3 li2 e5 koaN-tiuN2, eng7 kong-gi7 choe3 li2 e5 kam-tok.  18). Li2 e5 toe7-hng bo5 koh thiaN-kiN3 kiong5-po7, keng2-lai7 bo5 koh thiaN-kiN3 pha-hng hui2-biat8 e5 su7; li2 beh chheng li2 e5 chhiuN5 choe3 Chin2-kiu3, chheng li2 e5 mng5 choe3 O-lo2.  19). Jit8-thau5 bo5 koh choe3 li2 jit8--si5 e5 kng, geh8 iah8 bo5 koh hoat-kng chio3 li2; in-ui7 Ia5-ho5-hoa beh choe3 li2 eng2-oan2 e5 kng, li2 e5 Siong7-te3 beh choe3 li2 e5 eng5-iau7.  20). Li2 e5 jit8-thau5 bo5 koh loh8, li2 e5 geh8 iah8 bo5 kiu-bo5--khi3; in-ui7 Ia5-ho5-hoa beh choe3 li2 eng2-oan2 e5 kng, li2 pi-ai e5 jit8 iah8 beng5-pek8 lah.  21). Li2 e5 peh-siN3 long2 chiaN5-choe3 gi7-lang5, eng2-oan2 tit-tioh8 toe7 choe3-giap8; si7 Goa2 sou2 cheng3 e5 chhiu7-chai, Goa2 e5 chhiu2 sou2-choe3--e5, hou7 Goa2 tit-tioh8 eng5-kng.  22). Chi3-soe3--e5 beh chiaN5-choe3 chit8-chheng, kek8 pi-bi5--e5 beh chiaN5-choe3 kiong5 e5 kok; Goa2 Ia5-ho5-hoa beh chiau3 tiaN7-tioh8 e5 ki5, kin2-kin2 chiaN5 i.

[61]	Chu2 Ia5-ho5-hoa e5 Sin5 lim5-kau3 goa2; in-ui7 Ia5-ho5-hoa eng7 iu5 boah goa2, hou7 goa2 thoan5 hok-im hou7 song3-hiong e5 lang5; chhe goa2 i-ho2 siong-sim e5 lang5, po3-ko3 siu7-liah8-e5 tit-tioh8 thau2-pang3, siu7-koaiN-e5 chhut kaN-lo5;  2). po3-ko3 Ia5-ho5-hoa hoaN-hi2 e5 ni5, kap lan2 e5 Siong7-te3 po3-siu5 e5 jit8; an-ui3 it-chhe3 pi-ai e5 lang5;  3). ti7 Sek-an pi-ai e5 lang5 eng7 hoe-bo7 siuN2-su3 i, lai5 thoe3 he2-hu, hoaN-hi2 e5 iu5 lai5 thoe3 pi-ai, o-lo2 e5 saN lai5 thoe3 iu-chhiu5 e5 sim, hou7 in chheng-choe3 kong-gi7 e5 chhiu7, chiu7-si7 Ia5-ho5-hoa sou2 chai--e5, lai5 hian2-beng5 ka-ki7 e5 eng5-kng.  4). In beh khi2-cho7 kou2-cha2 pha-hng e5 sou2-chai7, kian3-lip8 cha2-cheng5 leng2-cheng7 e5 ui7-chhu3, ia7 beh siu-li2 pha-hng e5 siaN5, chiu7-si7 tai7-tai7 leng2-cheng7 e5 ui7-chhu3.  5). Goa7-bin7 lang5 beh khi2-lai5 kou3 lin2 e5 iuN5-kun5, goa7-pang lang5 beh ka7 lin2 choh-chhan5, chiau3-kou3 lin2 e5 phu5-to5-hng5.  6). Chong2-si7 lin2 beh chheng-choe3 Ia5-ho5-hoa e5 che3-si; lang5 beh chheng lin2 choe3 lan2 e5 Siong7-te3 e5 chhe-eng7; lin2 beh chiah8-eng7 liat8-kok e5 chai5-but8, tit-tioh8 in e5 eng5-kng lai5 khoa-khau2.  7). Lin2 beh tit-tioh8 ka-pe7 e5 hok-khi3 lai5 thoe3 sou2 siu7 e5 kian3-siau3; in beh hoaN-hi2 ti7 in sou2 tit-tioh8 e5 hun7-giah8, lai5 thoe3 sou2 siu7 e5 leng5-jiok8; sou2-i2 ti7 keng2-lai7 beh tit-tioh8 ka-pe7 e5 san2-giap8, eng2-oan2 e5 khoai3-lok8 beh kui hou7 in.  8). In-ui7 Goa2 Ia5-ho5-hoa ai3 kong-peng5, oan3-hun7 put-gi7 e5 chhiuN2-kiap; Goa2 beh chiau3 seng5-sit8 po3-eng3 in, ia7 beh kap in lip8 eng2-oan2 e5 iok.  9). In e5 hou7-e3 beh ti7 liat8-kok-tiong hou7 lang5 bat i, in e5 kiaN2-sun ti7 cheng3 peh-siN3-tiong ia7 si7 an2-ni; kiN3-na7 khoaN3-kiN3 in--e5 beh jin7 in, si7 Ia5-ho5-hoa su3-hok e5 hou7-e3.
	10). Goa2 in-ui7 Ia5-ho5-hoa toa7-toa7 hoaN-hi2, goa2 e5 sim-sin5 in-ui7 goa2 e5 Siong7-te3 chiu7 khoai3-lok8; in-ui7 I eng7 chin2-kiu3 choe3 saN ka7 goa2 chheng7, eng7 kong-gi7 choe3 phau3 ka7 goa2 moa, chhin-chhiuN7 sin-kiaN2-sai3 ti3 sui2 e5 bo7, koh chhin-chhiuN7 sin-niu5 chng-thaN7 po2-mih8.  11). In-ui7 thou2-toe7 chaiN2-iuN7 hou7 pah-hang7 e5 gou7-kak puh-ge5, hng5 chaiN2-iuN7 hou7 sou2-cheng3--e5 hoat-siN, Chu2 Ia5-ho5-hoa ia7 beh an2-ni hou7 kong-gi7 kap o-lo2 hoat-siN ti7 ban7-kok e5 bin7-cheng5.

[62]	Goa2 in-ui7 Sek-an e5 ian5-kou3 tek-khak bo5 cheng7-cheng7, in-ui7 Ia5-lou7-sat-leng2 e5 ian5-kou3 tek-khak bo5 hioh-khun3, tit8-kau3 i e5 kong-gi7 chhin-chhiuN7 kng teh hoat-chhut, i e5 chin2-kiu3 chhin-chhiuN7 teng teh toh8.  2). Liat8-kok beh khoaN3 li2 e5 kong-gi7, liat8-ong5 beh khoaN3 li2 e5 eng5-kng; li2 beh tit-tioh8 chheng-hou sin e5 mia5, chiu7-si7 Ia5-ho5-hoa chhin-chhui3 sou2 chheng-hou--e5.  3). Li2 beh ti7 Ia5-ho5-hoa e5 chhiu2-tiong choe3 sui2 e5 ong5-bo7, ti7 li2 e5 Siong7-te3 e5 chhiu2-chiuN2 choe3 bian2-liu5.  4). Li2 bo5 koh chheng-choe3 Siu7-khi3-sak--e5, li2 e5 toe7 ia7 bo5 koh chheng-choe3 Pha-hng--e5; li2 beh chheng-choe3 Goa2 sou2 hoaN-hi2--e5, li2 e5 toe7 ia7 beh chheng-choe3 U7 tiong7-hu--e5; in-ui7 Ia5-ho5-hoa hoaN-hi2 li2, li2 e5 toe7 ia7 beh choe3 u7 tiong7-hu--e5.  5). In-ui7 chhin-chhiuN7 siau3-lian5 lang5 chhoa7 chai7-sek-lu2, li2 e5 peh-siN3 ia7 beh an2-ni chhoa7 li2; chhin-chhiuN7 sin-kiaN2-sai3 hoaN-hi2 sin-niu5, li2 e5 Siong7-te3 ia7 beh an2-ni hoaN-hi2 li2.
	6). Ia5-lou7-sat-leng2 ah, Goa2 ti7 li2 e5 siaN5-teng2 siat-lip8 siu2-bang7-e5, in thong-jit8 thong-mi5 bo5 cheng7-cheng7; khun2-kiu5 Ia5-ho5-hoa e5,  7). lin2 m7-thang hioh-khun3, ia7 m7-thang hou7 I hioh-khun3, tit8-kau3 I kian3-lip8 Ia5-lou7-sat-leng2, hou7 Ia5-lou7-sat-leng2 ti7 toe7-chiuN7 chiaN5-choe3 thang o-lo2--e5.  8). Ia5-ho5-hoa ki2 ka-ki7 e5 chiaN3-chhiu2 kap toa7 koan5-leng5 e5 chhiu2-kut chiu3-choa7 kong2, Goa2 tek-khak bo5 koh chiong li2 e5 gou7-kak hou7 li2 e5 tui3-tek8 choe3 chiah8-mih8, goa7-pang lang5 ia7 bo5 koh lim li2 sou2 tioh8-boa5 lai5 tit-tioh8 e5 sin-chiu2;  9). tok8-tok8 hiah e5 siu-koah--e5 beh chiah8 i, lai5 o-lo2 Ia5-ho5-hoa; hiah e5 siu-khioh--e5 beh ti7 Goa2 seng3-sou2 e5 iN7-lai7 lim i.
	10). Lin2 tioh8 tui3 siaN5-mng5 keng-ke3, pi7-pan7 peh-siN3 e5 lou7; thun7-koaiN5 thun7-koaiN5 toa7-lou7; tu5--khi3 chioh8-thau5; ui7-tioh8 liat8-kok khia7 toa7-ki5.  11). KhoaN3 ah, Ia5-ho5-hoa bat thoan5-po3 kau3 toe7-kek8, lin2 tioh8 ka7 Sek-an e5 peh-siN3 kong2, KhoaN3 ah, li2 e5 chin2-kiu3 lai5 lah; khoaN3 ah, I e5 siuN2-su3 ti7 I hia, I e5 po3-tap ti7 I e5 bin7-cheng5.  12). Lang5 beh chheng in choe3 Seng3 e5 peh-siN3, Ia5-ho5-hoa sou2 siok8-hoe5 e5; li2 ia7 beh chheng-choe3 Chhe7--tioh8--e5, Bo5 siu7-pang3-sak e5 siaN5.

[63]	Chit-e5 tui3 I2-tong lai5, tui3 Pho-su7-lah8 kau3, chheng7 ang5-saN, i-chiuN5 hang5-ngou2, u7 toa7 khui3-lat8 toa7-pou7 teh kiaN5 e5, si7 chi7-chui7 ah? chiu7-si7 Goa2, si7 chiau3 kong-gi7 kong2-oe7, u7 toa7 khui3-lat8 oe7 kiaN5 chin2-kiu3--e5.  2). Li2 e5 i-chiuN5 chaiN2-iuN7 u7 ang5-sek, Li2 e5 i-hok8 chaiN2-iuN7 chhin-chhiuN7 tah8 chiu2-khut--e5 ah?  3). Goa2 ka-ki7 chit8-e5 tah8 chiu2-khut; cheng3 peh-siN3 e5 tiong-kan bo5 chit8-lang5 kap Goa2 ti7-teh; Goa2 siu7-khi3 tah8 in, toa7 siu7-khi3 thun2-tah8 in; in e5 huih choaN7 ti7 Goa2 e5 saN, koh bak la5-sam5 goa2 it-chhe3 e5 i-chiuN5.  4). In-ui7 po3-siu5 e5 jit8 ti7 goa2 e5 sim-lai7, Goa2 kiu3-siok8 Goa2 e5 peh-siN3 e5 ni5 i2-keng kau3.  5). Goa2 khoaN3, ia7 bo5 pang-chan7--e5, Goa2 gong5-ngiah8 in-ui7 bo5 u7 hu5-chhi5--e5; sou2-i2 Goa2 ka-ki7 e5 chhiu2 ka7 Goa2 kiaN5 chin2-kiu3; Goa2 e5 toa7 siu7-khi3 ka7 Goa2 hu5-chhi5.  6). Goa2 siu7-khi3 tah8 liat8-pang, toa7 siu7-khi3 hou7 in chui3-chui3; hou7 in e5 huih lau5 ti7 toe7--nih.
	7). Goa2 beh chiau3 Ia5-ho5-hoa it-chhe3 sou2 siuN2-su3 lan2--e5, kong2-khi2 Ia5-ho5-hoa e5 chu5-ai3 kap Ia5-ho5-hoa e5 mia5-siaN, kap I ng3 I2-sek-liat8 ke sou2 si e5 toa7-un, chiu7-si7 chiau3 I e5 lin5-bin2 kap hong-seng7 e5 chu5-ai3 siuN2-su3 in--e5.  8). In-ui7 I kong2, In chin-chiaN3 si7 Goa2 e5 peh-siN3, bo5 kiaN5 hu-ke2 e5 kiaN2-ji5; an2-ni I chiu7 choe3 in e5 Kiu3-chu2.  9). Ti7 in it-chhe3 e5 khou2-lan7-tiong I ia7 tang5 siu7 khou2-lan7, koh I bin7-cheng5 e5 su3-chia2  chin2-kiu3 in; I eng7 chu5-ai3 kap lin5-bin2 kiu3-siok8 in; ti7 kou2-cha2 e5 jit8 siong5-siong5 pho7 in, kui5 in.  10). Chong2-si7 in poe7-gek8, hou7 I e5 Seng3-sin5 iu-bun7; I chiu7 hoan2-tng2 choe3 in e5 tui3-tek8, pun2-sin lai5 kong-kek in.  11). Peh-siN3 chiu7 ki3-tit kou2-cha2 Mou5-se e5 jit8, kong2, Chhoa7 in kap I choan5-kun5 e5 bok8-chia2 tui3 hai2--nih chhut--lai5 e5, ti7 toh-loh8 ah? chiong I seng3 e5 Sin5 he7 ti7 in tiong-kan--e5, ti7 toh-loh8 ah?  12). hou7 I eng5-kng e5 chhiu2 ti7 Mou5-se e5 chiaN3-chhiu2 kiaN5-tang7? ti7 in e5 bin7-cheng5 chiong chui2 pun-khui, beh ui7-tioh8 ka-ki7 lip8 eng2-oan2 e5 mia5?  13). chhoa7 in keng-ke3 hai2-tiong chhin-chhiuN7 be2 kiaN5 ti7 khong3-ia2, hou7 in bo5 tioh8-tak--e5, ti7 toh-loh8 ah?  14). Ia5-ho5-hoa e5 Sin5 hou7 in tit-tioh8 an-hioh, chhin-chhiuN7 cheng-siN loh8-kau3 soaN-kha; an2-ni Li2 iah8 chhoa7 Li2 e5 peh-siN3, ui7-tioh8 ka-ki7 kian3-lip8 eng5-kng e5 mia5.  15). Kiu5 Li2 tui3 thiN aN3-loh8 khoaN3, tui3 Li2 seng3-kiat eng5-kng e5 sou2-chai7 khoaN3; Li2 e5 jiat8-sim kap Li2 toa7 koan5-leng5 e5 sou2-choe3 ti7 toh-loh8 ah? Li2 thiaN3-thang3 e5 sim-tng5 kap lin5-bin2, tui3 goa2 theng5-chi2.  16). A-pek-lah8-han2 sui-jian5 m7-bat goan2, I2-sek-liat7 m7-jin7 goan2, chong2-si7 Li2 si7 goan2 e5 pe7; Ia5-ho5-hoa ah, Li2 si7 goan2 e5 pe7, tui3 ban7-kou2 i2-lai5, Li2 e5 mia5 chheng-choe3 kiu3-siok8 goan2 e5 Chu2.  17). Ia5-ho5-hoa ah, Li2 siaN2-su7 hou7 goan2 kiaN5 chho3, li7-khui Li2 e5 lou7, hou7 goan2 e5 sim ngi7, bo5 keng3-ui3 Li2 ah? Kiu5 Li2 ui7-tioh8 Li2 e5 lou5-pok8, ui7 Li2 e5 san2-giap8 chi-chai3 e5 ian5-kou3, to3-tng2--lai5.  18). Li2 seng3 e5 peh-siN3 put-ko3 chiam7-si5 tit-tioh8 chit e5 san2-giap8; goan2 e5 tui3-tek8 i2-keng thun2-tah8 Li2 e5 seng3-sou2.  19). Goan2 chhin-chhiuN7 tui3 kou2-cha2 be7-bat hou7 Li2 ti7-li2 e5 lang5 chhin-chhiuN7 be7-bat eng7 Li2 e5 mia5 lai5 chheng-hou--e5.

[64]	Goan7 Li2 lih8-khui thiN lai5 kang3-lim5, hou7 chiah e5 soaN tin2-tang7 ti7 Li2 e5 bin7-cheng5,  2). (chhin-chhiuN7 he2 sio ta-chha5, chhin-chhiuN7 he2 hou7 chui2 kun2), hou7 Li2 e5 tui3-tek8 chai Li2 e5 mia5, hou7 liat8-kok ti7 Li2 e5 bin7-cheng5 ngiauh8-ngiauh8-chhoah.  3). Li2 bat kiaN5 thang kiaN e5 su7, goan2 sou2 bo5 phah-sng3, hit-si5 Li2 kang3-lim5, chiah e5 soaN tin2-tang7 ti7 Li2 e5 bin7-cheng5.  4). Tui3 kou2-cha2 i2-lai5 lang5 be7-bat thiaN-kiN3, hi7-khang be7-bat thiaN-kiN3, bak8-chiu be7-bat khoaN3-kiN3, ti7 Li2 i2-goa7 u7 sim2-mih8 Siong7-te3, ui7-tioh8 theng3-hau7 i e5 lang5 kiaN5 tai7-chi3.  5). Li2 ngia5-chih hit-e5 hoaN-hi2 kiaN5-gi7, kap ki3-liam7 Li2 e5 to7-lou7 e5 lang5; khoaN3 ah, Li2 bat siu7-khi3, goan2 bat hoan7-choe7, chhin-chhiuN7 an2-ni i2-keng ku2, goan2 iau2 oe7 tit-tioh8 kiu3 mah?  6). Goan2 long2 chhin-chhiuN7 bo5 chheng-khi3 e5 lang5, sou2-u7 e5 gi7 long2 chhin-chhiuN7 u3-oe3 e5 saN; goan2 long2 chhin-chhiuN7 chhiu7-hioh8 chiam7-chiam7 ta--khi3; goan2 e5 choe7-koa3 chhin-chhiuN7 hong ka7 goan2 chhe--khi3.  7). Koh bo5 lang5 kiu5-kio3 Li2 e5 mia5, bo5 lang5 chhut-lat8 khiN5-tiau5 Li2; in-ui7 Li2 ng-bin7 m7-khoaN3 goan2, hou7 goan2 in-ui7 goan2 e5 choe7-koa3 ti3-kau3 siau-bo5.  8). Ia5-ho5-hoa ah, taN Li2 iu5-goan5 si7 goan2 e5 pe7; goan2 si7 thou5, Li2 si7 sio-hui5 sai-hu7, goan2 long2 si7 Li2 e5 chhiu2 sou2-cho7--e5.  9). Ia5-ho5-hoa ah, Li2 m7-thang toa7 siu7-khi3, iah8 m7-thang eng2-oan2 ki3-liam7 choe7-koa3; kiu5 Li2 aN3-loh8 lai5 khoaN3, goan2 long2 si7 Li2 e5 peh-siN3.  10). Li2 chiah e5 seng3-siaN5 piN3-choe3 khong3-ia2, Sek-an piN3-choe3 khong3-ia2; Ia5-lou7-sat-leng2 chiaN5-choe3 pha-hng.  11). Goan2 seng3 koh sui2 e5 chhu3, chiu7-si7 goan2 e5 liat8-chou2 o-lo2 Li2 e5 sou2-chai7, hou7 he2 sio-lio--khi3; goan2 sou2 him-bou7--e5 long2 hong-hoe3.  12). Ia5-ho5-hoa ah, u7 chiah e5 su7, Li2 iau2 jim2-oe7-tiau5 mah? Li2 iau2 cheng7-cheng7 hou7 goan2 chhim-chhim siu7 khou2-lan7 mah?

[65]	Peng5-sou3 be7 bat mng7 Goa2--e5, taN Goa2 hou7 in mng7; be7 u7 chhe7 Goa2--e5, taN Goa2 hou7 in tu2-tioh8; be7 u7 kiu5-kio3 Goa2 e5 mia5--e5, Goa2 tui3 in kong2, Goa2 ti7-chia, Goa2 ti7 chia.  2). Goa2 thong-jit8 chhun-chhiu2 ng3 hiah-e5 poe7-gek8 e5 peh-siN3; in chhut-chai7 ka-ki7 e5 i3-su3, kiaN5 m7-ho2 e5 lou7.  3). Chiah e5 peh-siN3 siong5-siong5 tng-bin7 jia2-tioh8 Goa2 e5 siu7-khi3; ti7 hng5-tiong hian3-che3, ti7 chng-hia7-teng2 sio-hiuN;  4). khia7-khi2 ti7 bong7-lai7, hioh ti7 un2-bat8 e5 sou2-chai7, chiah8 ti-bah, in e5 khi3-ku7-lai7 u7 kho2-ouN3 e5 mih8 choe3 thng;  5). koh tui3 lang5 kong2, Li2 tioh8 khia7-khui, m7-thang oa2-kun7 goa2, in-ui7 goa2 pi2 li2 khah-seng3; chiah e5 lang5 si7 Goa2 phiN7-khang-tiong e5 he2-hun, si7 thong-jit8 teh-toh8 e5 he2.  6). KhoaN3 ah, che long2 sia2 ti7 Goa2 e5 bin7-cheng5; Goa2 bo5-beh cheng7-cheng7, tek-khak beh kiaN5 po3-eng3, po3-eng3 ti7 in e5 heng-cheng5.  7). Ia5-ho5-hoa kong2, In-ui7 lin2 e5 choe7-ok, kap lin2 e5 liat8-chou2 e5 choe7-ok, ti7 soaN--nih sio-hiuN, ti7 nia2-teng2 siat-tok8 Goa2; sou2-i2 Goa2 beh chiau3 in peng5-sou3 sou2-kiaN5--e5, po3-eng3 ti7 in e5 heng-cheng5.
	8). Ia5-ho5-hoa an2-ni kong2, Chhin-chhiuN7 ti7 phu5-to5-pha-lai7 tu2-tioh8 u7 sin-chiu2, u7 lang5 kong2, M7-thang hui2-hoai7, in-ui7 u7 hok-khi3 ti7 hit lai7-bin7, Goa2 in-ui7 Goa2 chiah e5 lou5-pok8 e5 ian5-kou3, iah8 beh chiau3 an2-ni lai5 kiaN5, bo5 beh it-chin7 biat8 in.  9). Goa2 beh tui3 Nga2-kok e5 tiong-kan chhoa7-chhut hou7-e3, tui3 Iu5-tai7 e5 tiong-kan chhoa7-chhut seng5-chiap Goa2 e5 cheng3-soaN--e5; Goa2 keng2 e5 peh-siN3 beh seng5-chiap--i, Goa2 chiah e5 lou5-pok8 beh ti7-hia khia7-khi2.  10). Sa-lun5 beh chiaN5-choe3 chhi7-iuN5 e5 sou2-chai7, A-kat e5 soaN-kok beh chiaN5-choe3 gu5-kun5 to2 teh-khun3 e5 sou2-chai7; long2 si7 beh hou7 chhe7 Goa2 e5 peh-siN3 sou2 tit-tioh8.  11). Chong2-si7 lin2 chiah-e5 pang3-sak Ia5-ho5-hoa, boe7-ki3-tit Goa2 e5 seng3-soaN, ka7 Ka-tek pan7-toh, ka7 Bi2-ni5 koan3-tian7 tiau-ho5 e5 chiu2--e5;  12). Goa2 beh chu3-tiaN7 lin2 kui ti7 to-e7, long2 beh khut-sin siu7-thai5; in-ui7 Goa2 kio3, lin2 bo5 in3, Goa2 kong2-oe7, lin2 bo5 thiaN-than3; hoan2-tng2 kiaN5 Goa2 bak8-chiu-tiong khoaN3-choe3 phaiN2 e5, keng2 Goa2 sou2 bo5 hoaN-hi2--e5.
	13). Sou2-i2 Chu2 Ia5-ho5-hoa an2-ni kong2, KhoaN3 ah, Goa2 e5 lou5-pok8 beh chiah8, lin2 beh iau; khoaN3 ah, Goa2 e5 lou5-pok8 beh lim, lin2 beh chhui3-ta; khoaN3 ah, Goa2 e5 lou5-pok8 beh hoaN-hi2, lin2 beh kian3-siau3.  14). KhoaN3 ah, Goa2 e5 lou5-pok8, in-ui7 sim khoai3-lok8, chhut hoaN-hi2 e5 siaN, lin2 beh in-ui7 sim iu-chhiu5 ai-khau3, koh in-ui7 sim-sin5 iu-siong ai-hau2.  15). Lin2 beh lau5 lin2 e5 mia5, hou7 Goa2 keng2 e5 peh-siN3 ki2 i lai5 chiu3-chou2; Chu2 Ia5-ho5-hoa beh thai5 lin2; leng7-goa7 eng7 sin e5 mia5 chheng I e5 lou5-pok8.  16). An2-ni ti7 toe7-chiuN7 ui7 ka-ki7 kiu5 hok-khi3-e5, beh ng3 chin-sit8 e5 Siong7-te3 kiu5 hok-khi3; ti7 toe7-chiuN7 lai5 chiu3-choa7--e5, beh ki2 chin-sit8 e5 Siong7-te3 lai5 chiu3-choa7; in-ui7 cha2-cheng5 e5 hoan7-lan7 i2-keng boe7-ki3-tit, iah8 tui3 Goa2 e5 bak8-chiu-cheng5 khng3-bat8.
	17). KhoaN3 ah, Goa2 chhong3-cho7 sin-thiN sin-toe7, i2-cheng5 e5 su7 bo5 koh ki3-liam7, iah8 bo5 koh tui-siuN7.  18). Lin2 tioh8 in-ui7 Goa2 sou2 chhong3-cho7--e5 lai5 eng2-oan2 hoaN-hi2 khoai3-lok8; in-ui7 Goa2 chhong3-cho7 Ia5-lou7-sat-leng2 choe3 hoaN-hi2--e5, chhong3-cho7 i e5 peh-siN3 choe3 khoai3-lok8--e5.  19). Goa2 beh in-ui7 Ia5-lou7-sat-leng2 lai5 hoaN-hi2, in-ui7 Goa2 e5 peh-siN3 lai5 khoai3-lok8; ki5-tiong tek-khak bo5 koh thiaN-kiN3 thi5-khau3 e5 siaN, kap ai-hau2 e5 siaN.  20). Ki5-tiong tek-khak bo5 u7 kui2-jit8-a2 si2-khi3 e5 eN-a2, iah8 bo5 u7 he3-siu7 bo5 moa2-chiok e5 lau7-lang5; in-ui7 chit8-pah he3 si2--e5, iau2-sng3 si7 gin2-na2, chit8-pah he3 si2 e5 choe7-jin5, iau2-ku2 si7 siu7 chiu3-chou2 e5.  21). In beh khi2-chhu3, ka-ki7 khia7-khi2; chai-cheng3 phu5-to5-hng5 lai5 chiah8 i e5 ke2-chi2.  22). In bo5 beh khi2-cho7, hou7 pat8-lang5 khia7 i; in bo5 beh chai-cheng3, hou7 pat8-lang5 chiah8 i; in-ui7 Goa2 e5 peh-siN3 e5 jit8-chi2 beh chhin-chhiuN7 chhiu7 e5 jit8-chi2; Goa2 keng2 e5 peh-siN3 chhin-chhiuN7 tioh8-boa5 tit-tioh8-e5 beh ku2-tng5 hiong2-siu7 i.  23). In tek-khak bo5 khang-khang tioh8-boa5, sou2-siN--e5 iah8 bo5 tu2-tioh8 chai-hai7; in-ui7 in long2 si7 tit-tioh8 Ia5-ho5-hoa su3-hok--e5 e5 hou7-e3, in e5 kiaN2-sun iah8 beh kap i u7-hun7.  24). In iau2-be7 kiu5-kio3, Goa2 chiu7 in3 i, tu2-tu2 teh kong2 e5 si5, Goa2 chiu7 thiaN i.  25). Chhai5-long5 beh kap iuN5-ko saN-kap chiah8, sai beh chiah8 chhau2 chhin-chhiuN7 gu5; thou5-hun2 beh choe3 choa5 e5 chiah8-mih8.  Ti7 Goa2 e5 seng3-soaN pian3-toe7, long2 bo5 sun2-siong, bo5 chan5-hai7; che si7 Ia5-ho5-hoa kong2--e5.

[66]	Ia5-ho5-hoa an2-ni kong2, ThiN si7 Goa2 e5 cho7-ui7, toe7 si7 Goa2 e5 kha-tah8-i2; lin2 beh ka7 Goa2 khi2 sim2-mih8 ho7 e5 chhu3? sim2-mih8 ho7 e5 sou2-chai7, si7 choe3 Goa2 an-hioh e5 toe7-hng ah?  2). Ia5-ho5-hoa kong2, Chiah-e5 long2 si7 Goa2 e5 chhiu2 sou2 chhong3-cho7 e5, sou2-i2 chiah-e5 chiu7 long2 u7; chong2-si7 Goa2 sou2 khoaN3-kou3--e5, chiu7-si7 khiam-hu sim thong3-hoe2, in-ui7 Goa2 e5 oe7 lai5 ngiauh8-ngiauh8-chhoah e5 lang5.  3). Thai5-gu5 bo5 koh-iuN7 thai5-lang5; hian3 iuN5 bo5 koh-iuN7 kong3-chih8 kau2 am7-kun2; hian3 le2-mih8 bo5 koh-iuN7 hian3 ti-huih; sio ju2-hiuN bo5 koh-iuN7 o-lo2 ngou2-siong7; in keng2 ka-ki7 e5 to7-lou7, sim hoaN-hi2 in kho2-ouN3 e5 su7.  4). Goa2 iah8 keng2 be5-hek8 in e5 su7, hou7 in sou2 kiaN-hiaN5--e5 lim5-kau3 in; in-ui7 Goa2 kio3, bo5 lang5 in3; Goa2 kong2-oe7, in bo5 thiaN-than3; hoan2-tng2 kiaN5 Goa2 bak8-chiu-tiong khoaN3-choe3 phaiN2--e5, keng2 Goa2 sou2 bo5 hoaN-hi2--e5.
	5). Lin2 in-ui7 Ia5-ho5-hoa e5 oe7 lai5 ngiauh8-ngiauh8-chhoah e5 lang5, tioh8 thiaN I e5 oe7; Lin2 e5 hiaN-ti7 oan3-hun7 lin2, in-ui7 Goa2 e5 mia5 kek-tiok8 lin2--e5, bat kong2, Goan7 Ia5-ho5-hoa tit-tioh8 eng5-kng, hou7 goan2 tit-tioh8 khoaN3-kiN3 lin2 e5 hoaN-hi2; chong2-si7 in beh tu2-tioh8 kian3-siau3.  6). U7 soan-hoa e5 siaN tui3 siaN5-lai7 chhut, u7 siaN tui3 tian7-lai7 chhut, chiu7-si7 Ia5-ho5-hoa po3-eng3 I e5 tui3-tek8 e5 siaN.  7). Sek-an iau2-be7 tu2-tioh8 siN-kiaN2 e5 kan-khou2, chiu7 seng-san2; iau2-be7 chai thang3-thiaN3, chiu7 siN ta-pou-kiaN2.  8). Chhin-chhiuN7 chit-ho7 su7, chi7-chui7 bat thiaN-kiN3? chiah e5 su7 chi7-chui7 bat khoaN3-kiN3 ah? kok kiam2-oe7 chit8-jit8 lai5 siN? peh-siN3 kiam2-oe7 tiap-a2-ku2 lai5 chhut-si3? in-ui7 Sek-an chit8-e7 tu2-tioh8 siN-kiaN2 e5 kan-khou2, chiu7 siN kiaN2-ji5.  9). Ia5-ho5-hoa kong2, Goa2 i2-keng hou7 i lim5-phun5, kiam2-bo5 hou7 i siN-chhut mah? Li2 e5 Siong7-te3 kong2, Goa2 hou7 lang5 siN-kiaN2--e5, kiam2 koaiN-bat8 i e5 thai mah?
	10). Lin2 chiah-e5 thiaN3 Ia5-lou7-sat-leng2--e5, tioh8 kap i tang5 khoai3-lok8, ui7 i hoaN-hi2; lin2 ui7-tioh8 i pi-ai--e5, taN tioh8 kap i hoaN-hi2 khoai3-lok8.  11). Ti3-kau3 lin2 thang suh i e5 an-ui3 e5 lin-thau5 lai5 tit-tioh8 pa2; hou7 lin2 tit-tioh8 i hong-seng7 e5 eng5-kng, chhin-chhiuN7 chhe7-tioh8 lin2, moa2-sim hoaN-hi2.  12). Ia5-ho5-hoa an2-ni kong2, KhoaN3 ah, Goa2 beh hou7 peng5-an khui-khoah kau3 ti7 i, chhin-chhiuN7 kang-ho5; hou7 liat8-kok e5 eng5-kng kau3 ti7 i, chhin-chhiuN7 tiong3-moa2 e5 ho5; lin2 beh hiong2-siu7 i, lin2 beh tit-tioh8 pho7 ti7 sin-piN, io5 ti7 kha-thau5-u-teng2.  13). Chhin-chhiuN7 lang5 tit-tioh8 i e5 lau7-bu2 an-ui3--i, Goa2 iah8 beh an2-ni an-ui3 lin2; lin2 iah8 beh ti7 Ia5-lou7-sat-leng2 tit-tioh8 an-ui3.  14). Lin2 khoaN3-kiN3, sim chiu7 khoai3-lok8; lin2 e5 kut beh tit-tioh8 lun7-tek8, chhin-chhiuN7 nng2-nng2 e5 chhau2 chit8-iuN7; koh Ia5-ho5-hoa e5 chhiu2 beh hian2-hian7 ti7 I e5 lou5-pok8; I iah8 beh siu7-khi3 I e5 tui3-tek8.  15). KhoaN3 ah, Ia5-ho5-hoa beh ti7 he2-tiong kang3-lim5, I e5 chhia chhin-chhiuN7 kng2-le5-hong, eng7 toa7 siu7-khi3 kiaN5 po3-eng3, eng7 he2-iam7 kiaN5 chek-hoat8.  16). In-ui7 Ia5-ho5-hoa beh eng7 he2 eng7 to kap it-chhe3 u7 hiat-khi3 e5 lang5 cheng-chian3, hou7 Ia5-ho5-hoa sou2 thai5-si2-e5 choe7-choe7.  17). Hiah-e5 hun-piat choe3-seng3, chheng-khi3 ka-ki7--e5, chin3-jip8 ti7 hng5-lai7, kun-te3 hit tiong-kan chit8 e5 lang5 e5 au7-bin7, chiah8 ti-bah kap kho2-ouN3 e5 mih8 kap niau2-chhu2; in beh choe3 chit8-e7 biat8-bo5; che si7 Ia5-ho5-hoa kong2--e5.
	18). In-ui7 goa2 chai in e5 kiaN5-choe3 kap in e5 liam7-thau5; si5 kau3 Goa2 beh chu7-chip8 ban7 peh-siN3 ban7-chok8; in beh lai5, beh khoaN3 Goa2 e5 eng5-kng.  19). Goa2 beh siat ki3-ho7 ti7 in tiong-kan; to5-chau2--e5, Goa2 beh chhe in kau3 liat8-kok, chiu7-si7 kau3 Tha-si, Phou2-lek8, khui-keng e5 Lou7-tek, kap Thou2-pa, Nga2-oan5, kap peng5-sou3 be7 u7 thiaN-kiN3 Goa2 e5 mia5-siaN, be7 u7 khoaN3-kiN3 Goa2 e5 eng5-kng, hng7-hng7 e5 hai2-su7; in beh chiong Goa2 e5 eng5-kng thoan5-po3 ti7 liat8-kok-tiong.  20). In beh sang3 lin2 e5 cheng3 hiaN-ti7 tui3 liat8-kok-tiong to3--lai5, hou7 in u7-e5 khia5-be2, u7-e5 che7-chhia, che7-kio7, khia5-lo5, khia5 lok8-to5, kau3 Goa2 e5 seng3-soaN Ia5-lou7-sat-leng2, choe3 le2-mih8 hian3-hou7 Ia5-ho5-hoa, chhin-chhiuN7 I2-sek-liat8 lang5 eng7 chheng-khi3 e5 khi3-ku7 toe2 le2-mih8, hian3 ti7 Ia5-ho5-hoa e5 chhu3; che si7 Ia5-ho5-hoa kong2--e5.  21). Ia5-ho5-hoa kong2, Goa2 beh tui3 in tiong-kan, chhu2 lang5 choe3 che3-si, choe3 Li7-bi7 lang5.  22). Ia5-ho5-hoa kong2, In-ui7 Goa2 sou2 cho7 e5 sin-thiN sin-toe7, ti7 Goa2 e5 bin7-cheng5 tng5-tng5 ti7-teh; chhin-chhiuN7 an2-ni, lin2 e5 hou7-e3 kap lin2 e5 mia5-ji7, iah8 beh tng5-tng5 ti7-teh.  23). Tak8-pai2 tu2-tioh8 geh8 e5 chhoe-it, tak8-pai2 tu2-tioh8 an-hioh-jit8, kiN3-na7 u7 hiat-khi3--e5, beh kau3 Goa2 e5 bin7-cheng5 kui7-pai3; che si7 Ia5-ho5-hoa kong2--e5.  24). In beh chhut-khi3 khoaN3 hiah e5 poe7-gek8 Goa2 e5 lang5 e5 sin-si; in-ui7 in e5 thang5 boe7 si2, in e5 he2 boe7 hoa; kiN3-u7 hiat-khi3--e5 long2 beh iam3-ouN3 in.


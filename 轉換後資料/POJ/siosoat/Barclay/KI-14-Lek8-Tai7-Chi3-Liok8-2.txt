	II Lek8-Tai7-Chi3-Liok8 (14)
[1]	Tai7-pit8 e5 kiaN2 Sou2-lo5-bun5 kok-ui7 kian-kou3, Ia5-ho5-hoa i e5 Siong7-te3 kap i ti7--teh, hou7 i put-chi2 toa7 heng-ong7.  2). Sou2-lo5-bun5 tui3 I2-sek-liat8 cheng3-lang5 kong2, chiu7-si7 chhian-chong2, pe2-chong2, sim2-phoaN3-si, i2-kip8 thong I2-sek-liat8 e5 siu2-leng2 kap chok8-tiuN2.  3). Sou2-lo5-bun5 kap hoe7-chiong3 long2 khi3 kau3 Ki-pian3 e5 soaN-thau5-toaN5, ti7-hia u7 Siong7-te3 e5 hoe7-bou7, chiu7-si7 Ia5-ho5-hoa e5 lou5-pok8 Mou5-se ti7 khong3-ia2 sou2 cho7--e5.  4). Tok8-tok8 Siong7-te3 e5 kui7, Tai7-pit8 i2-keng tui3 Ki-liat8-ia5-lim5 toa3 i chiuN7-khi3 kau3 Tai7-pit8 thoe3 i pi7-pan7 e5 sou2-chai7; in-ui7 i bat thoe3 i tah pou3-piN5 ti7 Ia5-lou7-sat-leng2.  5). Koh Hou7-ni2 e5 sun, OU-li7 e5 kiaN2, Pi2-sat-liat8 sou2 cho7 e5 tang5-toaN5 ia7 ti7-hia, ti7 Ia5-ho5-hoa hoe7-bou7-cheng5; Sou2-lo5-bun5 kap hoe7-chiong3 chiu7-kun7 i.  6). Sou2-lo5-bun5 chiuN7 kau3 Ia5-ho5-hoa bin7-cheng5 e5 tang5-toaN5, chiu7-si7 ti7 hoe7-bou7 hia, hian3 sio-che3 chit8-chheng ti7 hit teng2-bin7.
	7). Hit-mi5 Siong7-te3 tui3 Sou2-lo5-bun5 chhut-hian7, ka7 i kong2, Li2 ai3 Goa2 siuN2-su3 li2 sim2-mih8, li2 thang kiu5 lah.  8). Sou2-lo5-bun5 tui3 Siong7-te3 kong2, Li2 bat tui3 goa2 e5 lau7-pe7 Tai7-pit8 toa7 si chu5-ai3, koh hou7 goa2 soa3-chiap i choe3 ong5.  9). Ia5-ho5-hoa Siong7-te3 ah, taN kiu5 Li2 kiaN5 Li2 sou2 eng3-un2 goa2 e5 lau7-pe7 Tai7-pit8 e5 oe7; in-ui7 Li2 siat-lip8 goa2 choe3 chit e5 peh-siN3 e5 ong5, in chhin-chhiuN7 toe7-chiuN7 e5 thou5-soa chit8-iuN7.  10). Kiu5 Li2 siuN2-su3 goa2 ti3-hui7 chhang-mia5, hou7 goa2 thang chhut-jip8 ti7 chit e5 peh-siN3 e5 bin7-cheng5; in-ui7 chi7-chui7 oe7 sim2-phoaN3 Li2 hiah-toa7 kok e5 peh-siN3 ah?  11). Siong7-te3 tui3 Sou2-lo5-bun5 kong2, Li2 i2-keng u7 chit-ho7 sim, bo5 kiu5 he3-chai5, ho2-giah8, chun-kui3, kap li2 e5 tui3-tek8 e5 siN3-mia7, ia7 bo5 kiu5 ka-ki7 tng5 he3-siu7; tok8-tok8 ui7 ka-ki7 kiu5 ti3-hui7 chhang-mia5, hou7 li2 thang sim2-phoaN3 Goa2 e5 peh-siN3, chiu7-si7 Goa2 siat-lip8 li2 choe3 in e5 ong5 e5;  12). sou2-i2 siuN2-su3 li2 ti3-hui7 chhang-mia5; Goa2 ia7 beh siuN2-su3 li2 he3-chai5, ho2-giah8, chun-kui3; ti7 li2 i2-cheng5 e5 liat8-ong5 long2 bo5 u7 an2-ni, ti7 li2 i2-au7 ia7 bo5 beh u7 an2-ni e5.  13). Tui3 an2-ni Sou2-lo5-bun5 tui3 Ki-pian3 soaN-thau5-toaN5 hoe7-bou7-cheng5 to3-lai5 Ia5-lou7-sat-leng2, choe3-ong5 koan2-li2 I2-sek-liat8.
	14). Sou2-lo5-bun5 chu7-chip8 chian3-chhia be2-peng; u7 chian3-chhia chit8-chheng si3-pah tiuN, be2-peng chit8-ban7 nng7-chheng mia5; an-ti3 ti7 tun2-chhia e5 siaN5, ia7 kap ong5 ti7 Ia5-lou7-sat-leng2.  15). Ong5 ti7 Ia5-lou7-sat-leng2 hou7 kim-gun5 chhin-chhiuN7 chioh8-thau5, hou7 pek-hiuN-chhiu7 chhin-chhiuN7 piN5-iuN5 e5 sng-chai5-chhiu7, in-ui7 chin-choe7.  16). Sou2-lo5-bun5 sou2 u7 e5 be2 si7 tui3 Ai-kip8 lai5 e5; chiu7-si7 ong5 e5 seng-li2-lang5 chit8-tin7 chit8-tin7 chiau3 ke3-chiN5 boe2--lai5 e5.  17). In tui3 Ai-kip8 boe2--lai5 e5 chhia, mui2-tiuN tat8 gun5 lak8-pah sia3-khek-lek8; be2 mui2-phit chit8-pah gou7-chap8; Hek-lang5 chiah e5 ong5 kap A-lan5 chiah e5 ong5 long2 tui3 in keng-chhiu2 chiau3 an2-ni toa3 chhut-lai5.

[2]	Sou2-lo5-bun5 tiaN7-tioh8 i3-su3 beh ui7 Ia5-ho5-hoa e5 mia5 khi2 tian7-tng5, ia7 ui7 ka-ki7 e5 kok khi2 hong5-kiong.  2). Sou2-lo5-bun5 chiu7 keng2 thiau-hu chhit-ban7, chiuN7-soaN phah-chioh8-e5 poeh-ban7, tok-kang-e5 saN-chheng lak8-pah.  3). Sou2-lo5-bun5 chhe lang5 khi3 kiN3 Chhui-lo5 ong5, Hou7-lan5, kong2, Li2 bat un7 pek-hiuN-chha5 hou7 goa2 e5 lau7-pe7 Tai7-pit8 khi2 chhu3 lai5 khia7-khi2, kiu5 li2 ia7 chiau3 an2-ni khoan2-thai7 goa2.  4). KhoaN3 ah, goa2 beh ui7-tioh8 Ia5-ho5-hoa goa2 e5 Siong7-te3 e5 mia5 khi2 tian7, hun-piat choe3-seng3 hian3-hou7 I, thang ti7 I e5 bin7-cheng5 sio phang-liau7 e5 hiuN, siong5-siong5 kiong-kip pai5-liat8 e5 piaN2, tak8 cha2-am3, an-hioh-jit8, geh8 e5 chhoe-it, kap Ia5-ho5-hoa, goan2 e5 Siong7-te3, sou2 tiaN7-tioh8 e5 choeh-ki5, hian3 sio-che3.  Che si7 I2-sek-liat8 lang5 eng2-oan2 e5 le7.  5). Goa2 sou2 beh khi2 e5 tian7 chin-toa7, in-ui7 goan2 e5 Siong7-te3 chin-toa7, iaN5-ke3 long2-chong2 e5 siong7-te3.  6). ThiN kap thiN-teng2 e5 thiN siong7-chhiaN2 bo5 kau3-giah8 thang hou7 I khia7-khi2, chi7-chui7 oe7 ui7-tioh8 I khi2 tian7 ah? goa2 si7 sim2-mih8 ho7 lang5 thang ka7 I khi2 tian7 mah? put-ko3 ti7 I e5 bin7-cheng5 sio-hiuN na7-tiaN7.  7). TaN kiu5 li2 chhe chit8-lang5 kau3 goa2 chia, chiu7-si7 gau5 choe3 kim, gun5, tang5, thih, kap chi2-sek, chu-ang5-sek, lam5-sek e5 liau7 e5, ia7 cheng-kong ti7 tak8-hang7 tiau-khek e5 kang, thang kap hiah e5 kap goa2 ti7 Iu5-tai7 Ia5-lou7-sat-leng2 gau5 e5 sai-hu7 saN-kap choe3-kang, chiu7-si7 goa2 e5 lau7-pe7 Tai7-pit8 sou2 pi7-pan7 e5.  8). Koh kiu5 li2 tui3 Li7-pa-lun3 un7 pek-hiuN-chhiu7, siong5-chhiu7, toaN5-hiuN-chhiu7, kau3 goa2 chia; in-ui7 goa2 chai li2 e5 lou5-pok8 gau5 chho3 Li7-pa-lun3 e5 chhiu7; khoaN3 ah, goa2 e5 lou5-pok8 beh kap li2 e5 lou5-pok8 saN-kap choe3;  9). an2-ni thang ka7 goa2 pi7-pan7 choe7-choe7 chha5-liau7; in-ui7 goa2 sou2 beh khi2 e5 tian7 si7 toa7 koh ki5-biau7.  10). Li2 e5 lou5-pok8 chho3-chhiu7, khoaN3 ah, goa2 beh hou7 in ho2 e5 sio2-beh8 nng7-ban7 ko-ni2, toa7-beh8 nng7-ban7 ko-ni2, chiu2 nng7-ban7 pa3-tek8, iu5 nng7-ban7 pa3-tek8.
	11). Chhui-lo5 ong5 Hou7-lan5 he5-phoe in3 Sou2-lo5-bun5 kong2, In-ui7 Ia5-ho5-hoa thiaN3 I e5 peh-siN3, chiu7 siat-lip8 li2 choe3 in e5 ong5.  12). Hou7-lan5 koh kong2, Chhong3-cho7 thiN toe7 e5 Ia5-ho5-hoa, I2-sek-liat8 e5 Siong7-te3, si7 eng-kai o-lo2--e5; I siuN2-su3 Tai7-pit8 ong5 chit8 e5 ti3-hui7 e5 kiaN2, hou7 i u7 chhang-mia5 gau5 ke3-bou5, thang ui7-tioh8 Ia5-ho5-hoa khi2 tian7 koh ui7 i e5 kok khi2 hong5-kiong.  13). TaN goa2 chhe chit8 e5 cheng-kong chhang-mia5 e5 lang5 khi3, si7 goa2 e5 lau7-pe7 Hou7-lan5 sou2-eng7--e5.  14). I si7 Tan3 e5 chi-phai3 chit8 e5 hu7-jin5-lang5 e5 kiaN2, i e5 lau7-pe7 si7 Chhui-lo5 lang5; i gau5 choe3 kim, gun5, tang5, thih, chioh8, chha5, kap chi2-sek, lam5-sek, iu3-toe7 pou3, chu-ang5-sek, ia7 oe7 hiau2-tit tak8 teng2-ho7 e5 tiau-khek, ia7 oe7 siuN7-chhut tak8 teng2-ho7 e5 kang; hou7 i kap li2 gau5 e5 sai-hu7, i2-kip8 li2 e5 lau7-pe7, goa2 e5 chu2 Tai7-pit8, gau5 e5 sai-hu7 saN-kap choe3.  15). TaN goa2 e5 chu2 sou2 kong2 e5 sio2-beh8, toa7-beh8, iu5, chiu2, goan7 un7 lai5 hou7 chiah e5 lou5-pok8.  16). Goan2 beh chiau3 li2 sou2 khiam3-eng7--e5 tui3 Li7-pa-lun3 chho3-chhiu7, ka2 kui-pai5 phu5 ti7 hai2--nih un7 kau3 Iok-phaN3; li2 chiu7 thang un7 kau3 Ia5-lou7-sat-leng2.
	17). Sou2-lo5-bun5 sng3 khia7-khi2 ti7 I2-sek-liat8 toe7 e5 chhut-goa7 lang5, chiau3 i e5 lau7-pe7 Tai7-pit8 sou2 sng3 e5, ke3-kiong7 u7 chap8-gou7-ban7 saN-chheng lak8-pah mia5.  18). I hou7 chhit-ban7 lang5 choe3 thiau-hu, poeh-ban7 lang5 ti7 soaN--nih phah-chioh8, saN-chheng lak8-pah lang5 kam-tok in choe3-kang--e5.

[3]	Sou2-lo5-bun5 tang7-kang khi2 Ia5-ho5-hoa e5 tian7 ti7 Ia5-lou7-sat-leng2, Mou5-li7-a e5 soaN, chiu7-si7 Ia5-ho5-hoa tui3 i e5 lau7-pe7 Tai7-pit8 chhut-hian7 e5 sou2-chai7; Tai7-pit8 bat tiaN7-tioh8 hit e5 toe7 ti7 Ia5-pou3-su lang5 O-jiN2-lam5 e5 gou7-kak-tiuN5.  2). Sou2-lo5-bun5 che7-ui7 te7-si3 ni5, ji7-geh8 chhoe-ji7, tang7-kang lai5 khi2.  3). Sou2-lo5-bun5 sou2 he7 e5 toe7-ki, beh khi2 Siong7-te3 e5 tian7 e5, ki3 ti7 e7-toe2: tng5 lak8-chap8 tiu2, khoah ji7-chap8 tiu2, long2 si7 chiau3 kou2-cha2 e5 chhun3-chhioh.  4). Thau5-cheng5 e5 long5 tng5 ji7-chap8 tiu2, kap tian7 e5 khoah piN5-piN5; koaiN5 chit8-pah ji7-chap8 tiu2, lai7-bin7 an ho2-kim.  5). Toa7-keng tian7 e5 piah eng7 siong5-chhiu7 e5 chha5 kham3 i; eng7 ho2-kim an i; teng2-bin7 khek cho2-chhiu7 kap lian7-a2.  6). Eng7 po2-chioh8 siuN hit keng tian7, hou7 i chin sui2; sou2 eng7 e5 kim long2 si7 Pa-oa2-im e5 kim.  7). Koh eng7 kim an tian7, kap thong-niu5, hou7-teng7, chhiuN5-piah, mng5-siN3; piah-teng2 khek ki-lou7-peng.  8). Koh khi2 Chi3-seng3-sou2, tng5 ji7-chap8 tiu2, kap tian7 e5 khoah piN5-piN5, i e5 khoah ia7 si7 ji7-chap8 tiu2; eng7 ho2-kim an, ke3-kiong7 lak8-pah tha-lian5-tek.  9). Teng3 e5 kim-teng tang7 gou7-chap8 sia3-khek-lek8.  Lau5-koh long2 an-kim.  10). Chi3-seng3-sou2 e5 lai7-bin7, chiau3 choe3-siong7 e5 hoat, chhong3 nng7 e5 ki-lou7-peng, eng7 kim an i.  11). Hiah e5 ki-lou7-peng e5 sit8, kiong7 tng5 ji7-chap8 tiu2, chit e5 ki-lou7-peng chit8 ki sit8 tng5 gou7-tiu2, chhun kau3 tian7 chit-peng5 e5 piah, hit ki sit8 ia7 si7 gou7-tiu2, chhun kau3 hit e5 ki-lou7-peng e5 sit8.  12). hit e5 ki-lou7-peng chit8 ki sit8 ia7 si7 gou7-tiu2, chhun kau3 tian7 hit-peng5 e5 piah; hit ki sit8 ia7 si7 gou7-tiu2, kap chit e5 ki-lou7-peng e5 sit8 saN-chiap.  13). Hiah e5 ki-lou7-peng thi2-khui sit8, kiong7 ji7-chap8-tiu2, in e5 kha teh khia7, bin7 ng3 lai7-bin7.  14). Koh eng7 lam5-sek, chi2-sek, chu-ang5 sek e5 liau7, kap iu3-toe7-pou3, choe3 tiuN3; siu3 ki-lou7-peng ti7 i e5 teng2-bin7.
	15). Ti7 tian7-cheng5 chhong3 nng7 ki thiau7, koaiN5 saN-chap8-gou7 tiu2, mui2 ki thiau7 e5 thiau7-tau2, koaiN5 gou7-tiu2.  16). Koh choe3 lian7-a2 an ti7 thiau7-tau2; koh choe3 siah8-liu5 chit8-pah liap8, an ti7 lian7-a2-teng2.  17). Hiah e5 thiau7 chhai7 ti7 tian7-cheng5, chit8-ki ti7 chiaN3-peng5, chit8-ki ti7 to3-peng5; chiaN3-peng5-e5 ho7 mia5 kio3 Nga2-kun, to3-peng5-e5 ho7 mia5 kio3 Pho-a-su.

[4]	I koh chhong3 chit8 cho7 tang5-toaN5, tng5 ji7-chap8 tiu2, khoah ji7-chap8 tiu2, koaiN5 chap8 tiu2.  2). Koh chu3 chit8 e5 tang5-hai2, khoan2-sit si7 iN5--e5, koaiN5 gou7-tiu2; tui3 chit-peng5 kau3 hit-peng5 chap8-tiu2, iN5-khoan5 saN-chap8 tiu2.  3). I e5 e7-bin7 u7 pu5-a2 e5 khoan2 ui5 i, mui2-tiu2 chap8-liap8, lai5 ui5 hit e5 tang5-hai2; pu5-a2 u7 nng7-choa7, chu3 tang5-hai2 e5 si5 soa3 chu3 i.  4). Tang5-hai2 khoa3 ti7 chap8-ji7 chiah tang5-gu5 e5 teng2-bin7, saN-chiah ng3 pak, saN-chiah ng3 sai, saN-chiah ng3 lam5, saN-chiah ng3 tang; tang5-hai2 he7 ti7 gu5 e5 teng2-bin7, gu5-be2 ng3 lai7-bin7.  5). Tang5-hai2 kau7 chit8 pa-chiuN2 e5 khoah; i e5 kiN5 chhin-chhiuN7 poe e5 kiN5, chhin-chhiuN7 pek-hap8-hoe; thang toe2 saN-chheng pa3-tek8.  6). Koh chhong3 chap8 e5 phun5, he7 gou7-e5 ti7 chiaN3-peng5, gou7-e5 ti7 to3-peng5, thang soe2 ti7-hia; hian3 sio-che3 sou2 eng7 e5 mih8, soe2 ti7 hit lai7-bin7; tok8-tok8 tang5-hai2 si7 hou7 che3-si thang soe2.
	7). Koh chiau3 in e5 the2-sek cho7 chap8-e5 kim e5 teng-tai5, he7 ti7 tian7-lai7, gou7-e5 ti7 chiaN3-peng5, gou7-e5 ti7 to3-peng5;  8). koh chhong3 chap8-te3 toh he7 ti7 tian7-lai7, gou7-te3 ti7 chiaN3-peng5, gou7-te3 ti7 to3-peng5; koh chhong3 chit8 pah te3 kim-oaN2.  9). Koh khi2-cho7 che3-si e5 iN7, kap toa7-iN7, i2-kip8 iN7-mng5; eng7 tang5 an hiah e5 mng5.  10). Eng7 tang5-hai2 he7 ti7 tian7 e5 chiaN3-peng5, tang--si3 ng3-lam5.  11). Hou7-lan5 koh chhong3 poaN5, thuh-a2, oaN2.
	An2-ni Hou7-lan5 ui7 Sou2-lo5-bun5 ong5 ti7 Siong7-te3 e5 tian7 sou2 choe3 e5 kang long2 oan5;  12). chiu7-si7 nng7 ki thiau7, kap hiah e5 poaN5, kap thiau7-teng2 nng7 e5 thiau7-tau2, kap kham3 thiau7-teng2 nng7 e5 thiau7-tau2 e5 poaN5 e5 bang7.  13). Koh u7 siah8-liu5 si3-pah liap8, an ti7 nng7 e5 bang7; mui2 e5 bang7 u7 siah8-liu5 nng7-choa7, kham3 ti7 thiau7-teng2 nng7 e5 thiau7-tau2 e5 poaN5;  14). koh chhong3 hiah e5 cho7, kap cho7-teng2 e5 phun5;  15). tang5-hai2 chit8-e5, kap i e5 e7-bin7 e5 gu5 chap8-ji7 chiah.  16). I e5 lau7-pe7 Hou7-lan5 eng7 kng-liang7 e5 tang5, ui7 Sou2-lo5-bun5 ong5 ui7 Ia5-ho5-hoa e5 tian7, choe3 poaN5, thuh-a2, bah-chhe, kap tak8-iuN7 e5 khi3-ku7.  17). Ong5 ti7 Iok-tan3 piN5-iuN5, Sou-kat kap Sat-li7-tan3 e5 tiong-kan, ti7 liam5-thou5 e5 toe7 chu3-chiaN5--e5.  18). An2-ni Sou2-lo5-bun5 choe3 hiah e5 it-chhe3 e5 khi3-ku7 chin-choe7; tang5 e5 khin-tang7 boe7 tit-tioh8 chai.  19). Sou2-lo5-bun5 ia7 chhong3 Siong7-te3 tian7-lai7 it-chhe3 e5 khi3-ku7, kap kim e5 toaN5, kap pai5-liat8 piaN2 hiah e5 toh;  20). kap ho2-kim e5 teng-tai5, kap i e5 teng, thang chiau3-le7 tiam2 ti7 au7-tian7 e5 thau5-cheng5.  21). I e5 hoe, i e5 teng, kap khiN5, long2 si7 kim--e5, koh si7 chiok-siaN5 e5 kim;  22). koh eng7 ho2-kim choe3 chian2-to, poaN5, si5, he2-tiaN2; lun7-kau3 chhu3 e5 mng5-lou7, i e5 lai7-bin7 chi3-seng3-sou2 e5 mng5, kap chhu3 e5 mng5, chiu7-si7 tian7 e5 mng5, long2 si7 kim e5.

[5]	Tui3 an2-ni Sou2-lo5-bun5 ui7-tioh8 Ia5-ho5-hoa e5 tian7 sou2 choe3 e5 kang long2 oan5.  Sou2-lo5-bun5 chiong i e5 lau7-pe7 Tai7-pit8 sou2 hian3 hiah e5 mih8 toa3 jip8-khi3; i e5 gun5, i e5 kim, i hiah e5 khi3-ku7, he7 ti7 Siong7-te3 tian7-lai7 e5 hu2-khou3.
	2). Hit-si5 Sou2-lo5-bun5 chu7-chip8 I2-sek-lait8 e5 tiuN2-lo2, kok chi-phai3 e5 siu2-leng2, kap I2-sek-liat8 lang5 hiah e5 chok8-tiuN2, kau3 Ia5-lou7-sat-leng2; beh chiong Ia5-ho5-hoa e5 iok-kui7, tui3 Tai7-pit8 siaN5, chiu7-si7 Sek-an, un7 chiuN7--lai5.  3). I2-sek-liat8 cheng3-lang5 chiu7 ti7 chhit-geh8 e5 choeh-ki5, long2 chu7-chip8 kau3 ong5 hia.  4). I2-sek-liat8 chiah e5 tiuN2-lo2 kau3-te3; hiah e5 Li7-bi7 lang5 kng iok-kui7.  5). In chiu7 kng iok-kui7, kap hoe7-bou7, kap Pou3-piN5-lai7 it-chhe3 seng3 e5 khi3-ku7, chiuN7--lai5; che3-si Li7-bi7 lang5 long2 kng i chiuN7--lai5.  6). Sou2-lo5-bun5 ong5 kap chu7-chip8 kau3 i hia I2-sek-liat8 e5 choan5-hoe7, ti7 iok-kui7 cheng5 hian3 iuN5, gu5, choe3 che3-su7, choe7 kau3 boe7-sng3-tit, ia7 sng3-boe7-liau2.  7). Che3-si kng Ia5-ho5-hoa e5 iok-kui7 kau3 i e5 sou2-chai7, jip8 hit keng chhu3 e5 au7-tian7, kau3 chi3-seng3-sou2, he7 ti7 ki-lou7-peng e5 sit8-e7;  8). in-ui7 ki-lou7-peng thi2-khui in e5 sit8, ti7 kui7 e5 sou2-chai7 e5 teng2-bin7; ki-lou7-peng ti7 hi2 teng2-bin7 jia-kham3 kui7 kap i e5 kng3;  9). hiah e5 kng3 chin-tng5, i e5 kng3-be2 tui3 iok-kui7 ti7 au7-tian7 cheng5, thang khoaN3-kiN3, ti7 goa7-bin7 chiu7 boe7 khoaN3-kiN3; kau3 kin-a2-jit8 iau2 ti7-hia.  10). Kui7-lai7 chi2-u7 nng7 te3 chioh8-pi, chiu7-si7 I2-sek-liat8 lang5 chhut Ai-kip8 toe7, Ia5-ho5-hoa kap in lip8-iok e5 si5, Mou5-se ti7 Ho5-liat8 soaN sou2 he7--e5; che i2-goa7 bo5 pat8-hang7 mih8.  11). Hiah e5 che3-si chhut seng3-sou2, in-ui7 sou2 ti7-hia e5 che3-si long2 i2-keng ka-ki7 chheng-khi3, bo5 chiau3 in e5 pan-liat8;  12). Li7-bi7 lang5 tiong cheng3 chhiuN3-koa--e5, chiu7-si7 A-sat, Hi-ban7, Ia5-tou7-tun3 kap in hiah e5 kiaN2, hiah e5 hiaN-ti7 long2 chheng7 iu3-toe7-saN, khia7 ti7 toaN5 e5 tang--si3, theh8 na5-poah8 kap sek kap khim5; koh u7 che3-si pah-ji7 lang5 kap in ti7-hia pun5 sau3-kak;  13). hiah-e5 pun5 sau3-kak--e5, hiah-e5 chhiuN3-koa--e5, chit8-choe5 tang5-siaN, o-lo2 kam2-sia7 Ia5-ho5-hoa; eng7 i e5 sau3-kak, na5-poah8, gak8-khi3, toa7-siaN o-lo2 Ia5-ho5-hoa kong2, In-ui7 I si7 ho2, I e5 chu5-hui7 eng2-eng2 ti7-teh; hit-si5 hit e5 tian7, chiu7-si7 Ia5-ho5-hoa e5 tian7, u7 hun5 chhiong-moa2;  14). ti3-kau3 che3-si ui7-tioh8 hun5 e5 ian5-kou3, boe7-oe7 khia7-teh hok8-sai7; in-ui7 Ia5-ho5-hoa e5 eng5-kng chhiong-moa2 Siong7-te3 e5 tian7.

[6]	Hit-si5 Sou2-lo5-bun5 kong2, Ia5-ho5-hoa bat kong2, I beh tiam3 ti7 ou-ou am3-am3 e5 tiong-kan.  2). Chong2-si7 goa2 i2-keng khi2 chit8 keng tian7 hou7 Li2 khia7-khi2, choe3 Li2 eng2-oan2 toa3 e5 sou2-chai7.  3). Ong5 oat8-tng2 i e5 bin7, chiok-hok I2-sek-liat8 e5 hoe7-chiong3, I2-sek-liat8 hoe7-chiong3 long2 khia7--khi2-lai5.  4). I kong2, Ia5-ho5-hoa I2-sek-liat8 e5 Siong7-te3 si7 eng-kai o-lo2--e5; in-ui7 I chhin-chhui3 tui3 goa2 e5 pe7 Tai7-pit8 sou2 eng3-un2 e5, chhin-chhiu2 eng3-giam7--i, kong2,  5). Tui3 Goa2 chhoa7 Goa2 e5 peh-siN3 chhut Ai-kip8 toe7 i2-lai5, Goa2 be7-bat ti7 I2-sek-liat8 cheng3 chi-phai3 tiong keng2 chit8 e5 siaN5 lai5 khi2 tian7 hou7 Goa2 e5 mia5 tiam3 ti7-hia; ia7 be7-bat keng2 lang5 choe3 Goa2 e5 peh-siN3 I2-sek-liat8 e5 jin5-kun;  6). tok8-tok8 keng2 Ia5-lou7-sat-leng2 hou7 Goa2 e5 mia5 tiam3 ti7-hia, koh keng2 Tai7-pit8 ti7-li2 Goa2 e5 peh-siN3 I2-sek-liat8.  7). Goa2 e5 pe7 Tai7-pit8 sim-lai7 u7 i3-su3, beh ui7 Ia5-ho5-hoa I2-sek-liat8 e5 Siong7-te3 e5 mia5 khi2 tian7.  8). Chong2-si7 Ia5-ho5-hoa tui3 goa2 e5 pe7 Tai7-pit8 kong2, Li2 e5 sim u7 i3-su3 beh ui7 Goa2 e5 mia5 khi2 tian7, li2 chit e5 i3-su3 chin-ho2;  9). tok8-tok8 li2 m7-thang khi2 tian7, li2 sou2 chhin-siN e5 kiaN2 beh ui7 Goa2 e5 mia5 khi2 tian7.  10). TaN Ia5-ho5-hoa eng3-giam7 I sou2 kong2 e5 oe7; Goa2 chiau3 Ia5-ho5-hoa e5 oe7 khi2-lai5 soa3-chiap goa2 e5 pe7 Tai7-pit8, che7 I2-sek-liat8 e5 kok-ui7; koh ui7 Ia5-ho5-hoa I2-sek-liat8 Siong7-te3 e5 mia5 khi2 tian7.  11). Goa2 an-ti3 iok-kui7 ti7-hia; kui7-lai7 u7 Ia5-ho5-hoa e5 iok, chiu7-si7 I kap I2-sek-liat8 lang5 sou2 lip8 e5 iok.
	12). Ong5 tng I2-sek-liat8 hoe7-chiong3 e5 bin7-cheng5, khia7 ti7 Ia5-ho5-hoa e5 toaN5-cheng5, kiah8-khi2 chhiu2;  13). (in-ui7 Sou2-lo5-bun5 bat cho7 chit8 e5 tang5-tai5, tng5 gou7-tiu2, khoah gou7-tiu2, koaiN5 saN-tiu2, he7 ti7 iN7-tiong; chiu7 khia7 ti7 tai5-teng2, tng I2-sek-liat8 hoe7-chiong3 e5 bin7-cheng5 kui7--loh8-khi3, kiah8-khi2 chhiu2 ng3 thiN,) kong2,  14). Ia5-ho5-hoa I2-sek-liat8 e5 Siong7-te3 ah, ti7 thiN--nih, ti7 toe7--nih, bo5 u7 siong7-te3 chhin-chhiuN7 Li2, siu2 iok kiaN5 chu5-ai3 ti7 Li2 hiah e5 lou5-pok8, chiu7-si7 chin7-sim kiaN5 ti7 Li2 e5 bin7-cheng5--e5.  15). Li2 tui3 Li2 e5 lou5-pok8, goa2 e5 pe7 Tai7-pit8, sou2 eng3-un2 e5, Li2 u7 siu2--i; Li2 chhin-chhui3 kong2--e5, chhin-chhiu2 eng3-giam7--i, chiau3 kin-a2-jit8 e5 khoan2.  16). Ia5-ho5-hoa I2-sek-liat8 e5 Siong7-te3 ah, Li2 sou2 eng3-un2 Li2 e5 lou5-pok8 goa2 e5 pe7 Tai7-pit8, kong2, Li2 e5 kiaN2-sun na7 kin2-sin7 in e5 sou2-choe3, kiaN5 Goa2 e5 lut8-hoat, chhin-chhiuN7 li2 kiaN5 ti7 goa2 e5 bin7-cheng5, chiu7 siok8 ti7 li2-e5 beh ti7 Goa2 e5 bin7-cheng5 che7 I2-sek-liat8 e5 kok-ui7 eng2 bo5 tng7, taN kiu5 Li2 eng3-giam7 i.  17). Ia5-ho5-hoa, I2-sek-liat8 e5 Siong7-te3 ah, Li2 tui3 Li2 e5 lou5-pok8 Tai7-pit8 sou2 kong2-e5, kiu5 Li2 hou7 i chiaN5-choe3 sit8-su7.
	18). Siong7-te3 kiam2 chin-chiaN3 beh kap se3-kan lang5 khia7-khi2 toe7-chiuN7 mah? KhoaN3 ah, thiN kap chiah e5 thiN e5 thiN, siong7-chhiaN2 bo5 kau3-giah8 hou7 Li2 khia7-khi2, ho5-hong3 goa2 sou2 khi2 chit keng tian7 ah?  19). Ia5-ho5-hoa goa2 e5 Siong7-te3 ah, goan7 Li2 aN3-loh8 siau3-liam7 Li2 e5 lou5-pok8 e5 ki5-to2 khun2-kiu5, lai5 thiaN Li2 e5 lou5-pok8 sou2 ki5-to2 ti7 Li2 e5 bin7-cheng5 e5 kiu5-kio3 ki5-to2;  20). goan7 Li2 jit8-mi5 khoaN3-kou3 chit e5 tian7, chiu7-si7 Li2 sou2 kong2-khi2 beh an-ti3 Li2 e5 mia5 ti7-hia e5 sou2-chai7, lai5 thiaN Li2 e5 lou5-pok8 sou2 beh ng3 chit sou2-chai7 ki5-to2 e5 ki5-to2.  21). Li2 e5 lou5-pok8 kap Li2 e5 peh-siN3 I2-sek-liat8 ng3 chit sou2-chai7 ki5-to2 e5 si5, goan7 Li2 thiaN in e5 ki5-kiu5, goan7 Li2 tui3 thiN, Li2 khia7-khi2 e5 sou2-chai7, lai5 thiaN in; Li2 thiaN-kiN3 e5 si5 chiu7 sia3-bian2.
	22). Lang5 na7 tek-choe7 i e5 chhu3-piN, ia7 u7 lang5 eng7 chit8 e5 chiu3-choa7 kah i chiu3-choa7, i na7 lai5 chit keng tian7, ti7 Li2 e5 toaN5-cheng5 chiu3-choa7;  23). kiu5 Li2 tui3 thiN thiaN lai5 pan7-li2 i, sim2-phoaN3 Li2 chiah e5 lou5-pok8, teng7 phaiN2-lang5 e5 choe7, chiau3 i sou2 kiaN5--e5, po3-eng3 ti7 i e5 thau5-khak; teng7 gi7-lang5 choe3 gi7, chiau3 i e5 gi7 lai5 hou7 i.
	24). Siat-su2 Li2 e5 peh-siN3 I2-sek-liat8, in-ui7 tek-choe7 Li2, chiah thai5-su ti7 tui3-tek8 e5 bin7-cheng5, in na7 kui-ng3 Li2, jin7 Li2 e5 mia5, koh ti7 chit keng tian7 ki5-to2 khun2-kiu5 Li2;  25). kiu5 Li2 tui3 thiN thiaN in, lai5 sia3-bian2 Li2 e5 peh-siN3 I2-sek-liat8 e5 choe7, hou7 in to3-lai5 Li2 sou2 siuN2-su3 in, kap in liat8-chou2 e5 toe7.
	26). Siat-su2 in tek-choe7 Li2, ti3-kau3 thiN koaiN-bat8 bo5 loh8-hou7; Li2 heng5-hoat8 in e5 si5, in na7 ng3 chit sou2-chai7 ki5-to2, jin7 Li2 e5 mia5, li7-khui in e5 choe7;  27). kiu5 Li2 ti7 thiN--nih thiaN in, sia3-bian2 Li2 e5 lou5-pok8 kap Li2 e5 peh-siN3 I2-sek-liat8 e5 choe7, ti7 Li2 ka3-si7 in sou2 tioh8 kiaN5 e5 ho2-lou7 e5 si5, koh loh8-hou7 ti7 Li2 e5 toe7, chiu7-si7 Li2 siuN2-su3 Li2 e5 peh-siN3 choe3 giap8 e5.
	28). Chit e5 toe7 na7 u7 ki-hng, un-ek8, kou-ta5, hiu2-noa7, chhau2-meh, chian2-thang5, a2-si7 in hiah e5 tui3-tek8, ti7 in hiah e5 siaN5 e5 toe7, ui5-khun3 in, bo5-lun7 u7 sim2-mih8 chai-e7, sim2-mih8 phoa3-piN7;  29). hek8-si7 chit8-lang5, hek8-si7 Li2 e5 peh-siN3 I2-sek-liat8 e5 cheng3-lang5, tak8-e5 chai ka-ki7 sim-lai7 e5 chai-e7 iu-bun7, ng3 chit keng tian7 kiah8-khi2 chhiu2, bo5-lun7 chaiN2-iuN7 khun2-kiu5, chaiN2-iuN7 ki5-to2;  30). goan7 Li2 tui3 thiN--nih, Li2 sou2 khia7-khi2 e5 sou2-chai7, lai5 thiaN i, lai5 sia3-bian2--i, Li2 chai in e5 sim, chiau3 in tak8-lang5 e5 kiaN5-choe3 lai5 khoan2-thai7 in, (in-ui7 se3-kan lang5 e5 sim chi2-u7 Li2 chai na7-tiaN7);  31). hou7 in ti7 Li2 siuN2-su3 goan2 liat8-chou2 e5 toe7, chit8-si3-lang5 keng3-ui3 Li2, kiaN5 Li2 e5 to7-lou7.
	32). Lun7-kau3 goa7-pang lang5, m7-si7 siok8 Li2 e5 peh-siN3 I2-sek-liat8 e5, ui7-tioh8 Li2 e5 toa7-mia5, toa7 koan5-leng5 e5 chhiu2 chhun-chhut e5 chhiu2-kut, tui3 hng7-hng7 e5 sou2-chai7 lai5, in na7 lai5 ng3 chit keng tian7 ki5-to2;  33). goan7 Li2 tui3 thiN, Li2 khia7-khi2 e5 sou2-chai7, lai5 thiaN in, chiau3 goa7-pang lang5 it-chhe3 sou2 tui3 Li2 kiu5-e5 lai5 kiaN5; hou7 thiN-e7 ban7 peh-siN3 long2 bat Li2 e5 mia5, keng3-ui3 Li2, chhin-chhiuN7 Li2 e5 peh-siN3 I2-sek-liat8 chit8-iuN7; koh hou7 in chai goa2 sou2 khi2 chit keng tian7, si7 eng7 Li2 e5 mia5 lai5 chheng-e5.
	34). Li2 e5 peh-siN3 na7 chhut-khi3 Li2 sou2 chhe in khi3 e5 lou7, kap tui3-tek8 kau-chian3, ng3 Li2 sou2 keng2 chit e5 siaN5, kap goa2 ui7-tioh8 Li2 e5 mia5 sou2 khi2 e5 tian7, lai5 ki5-to2 Li2;  35). goan7 Li2 tui3 thiN lai5 thiaN in e5 ki5-to2 khun2-kiu5, lai5 po2-hou7 in e5 gi7.
	36). Li2 e5 peh-siN3 na7 tek-choe7 Li2, (in-ui7 bo5 u7 bo5 hoan7-choe7 e5 lang5,) Li2 siu7-khi3 in, chiong in kau hou7 tui3-tek8, ti3-kau3 in liah8 in kau3 hek8-si7 hng7 hek8-si7 kun7 e5 toe7;  37). in na7 ti7 sou2 liah8-khi3 e5 toe7, sim-lai7 to3-tng2 siuN7 lai5 hoan2-hoe2, koh ti7 liah8 in e5 lang5 e5 toe7, khun2-kiu5 Li2 kong2, Goan2 u7-choe7, goan2 u7 poe7-gek8, goan2 u7 choe3-phaiN2;  38). in na7 ti7 siu7 liah8-khi3 e5 toe7, chiu7-si7 tui3-tek8 liah8 in khi3 e5 toe7, chin7-sim chin7-seng3 kui-hok8 Li2, koh ng3 pun2-toe7, chiu7-si7 Li2 siuN2-su3 in liat8-chou2 e5 toe7, kap Li2 sou2 keng2 e5 siaN5, i2-kip8 goa2 ui7-tioh8 Li2 e5 mia5 sou2 khi2 e5 tian7, lai5 ki5-to2 Li2;  39). goan7 Li2 tui3 thiN, Li2 sou2 khia7-khi2 e5 sou2-chai7, thiaN in e5 ki5-to2 khun2-kiu5, lai5 po2-hou7 in e5 gi7, koh sia3-bian2 Li2 e5 peh-siN3 tek-choe7 Li2 e5.
	40). Goa2 e5 Siong7-te3 ah, taN goa2 kiu5 Li2 bak8-chiu khoaN3, hi7-khang thiaN, ti7 chit sou2-chai7 sou2 hian3 e5 ki5-to2.  41). Ia5-ho5-hoa Siong7-te3 ah, kiu5 Li2 khi2-lai5, Li2 kap Li2 leng5-lek8 e5 kui7, jip8 Li2 an-hioh e5 sou2-chai7; Ia5-ho5-hoa Siong7-te3 ah, goan7 Li2 e5 che3-si chheng7 kiu3-un, goan7 Li2 hiah e5 seng3 e5 peh-siN3 tit-tioh8 hok-khi3 lai5 hoaN-hi2.  42). Ia5-ho5-hoa Siong7-te3 ah, kiu5 Li2 boh8-tit ku7-choat8 Li2 siu7 boah-iu5--e5; tioh8 ki3-liam7 Li2 si-hou7 Li2 e5 lou5-pok8 Tai7-pit8 e5 chu5-ai3.

[7]	Sou2-lo5-bun5 ki5-to2 beng5-pek8, chiu7 u7 he2 tui3 thiN loh8-lai5, it-chin7 sio sio-che3 kap pat8-ho7 e5 che3; Ia5-ho5-hoa e5 eng5-kng chhiong-moa2 tian7.  2). In-ui7 Ia5-ho5-hoa e5 eng5-kng chhiong-moa2 Ia5-ho5-hoa e5 tian7, sou2-i2 che3-si boe7-oe7 jip8 Ia5-ho5-hoa e5 tian7.  3). Hit e5 he2 kang3-loh8, koh Ia5-ho5-hoa e5 eng5-kng ti7 tian7--nih e5 si5, I2-sek-liat8 cheng3-lang5 khoaN3-kiN3, chiu7 ti7 phou-chioh8 e5 sou2-chai7, phak-loh8 toe7 keng3-pai3, kam2-sia7 Ia5-ho5-hoa, kong2, In-ui7 I si7 ho2, I e5 chu5-hui7 eng2-eng2 ti7-teh.  4). Ong5 kap cheng3 peh-siN3 ti7 Ia5-ho5-hoa e5 bin7-cheng5 hian3-che3.  5). Sou2-lo5-bun5 ong5 eng7 gu5 nng7-ban7 nng7-chheng chiah, iuN5 chap8-ji7-ban7 chiah, hian3-che3; an2-ni, ong5 kap cheng3 peh-siN3 ui7-tioh8 Siong7-te3 e5 tian7 kiaN5 hian3-tian7 e5 le2.  6). Che3-si chiau3 i e5 chit teh-khia7; Li7-bi7 lang5 ia7 theh8 Ia5-ho5-hoa e5 gak8-khi3, chiu7-si7 cheng5 Tai7-pit8 eng7 Li7-bi7 lang5 o-lo2 e5 si5, Tai7-pit8 ong5 tiau5-ti5 cho7 lai5 kam2-sia7 Ia5-ho5-hoa e5, (in-ui7 I e5 chu5-hui7 eng2-eng2 ti7-teh;) che3-si ti7 in e5 bin7-cheng5 pun5 sau3-kak, I2-sek-liat8 lang5 long2 khia7--teh.  7). Sou2-lo5-bun5 ia7 hun-piat Ia5-ho5-hoa tian7-cheng5 iN7-tiong choe3-seng3; ti7-hia hian3 sio-che3 kap sia7-un-che3 e5 iu5; in-ui7 Sou2-lo5-bun5 sou2 bat cho7 e5 tang5-toaN5 bo5 kau3-giah8 iong5-un2 hiah e5 sio-che3, sou3-che3, kap iu5-la5.  8). Hit-si5 Sou2-lo5-bun5 siu2 choeh-ki5 chhit-jit8; I2-sek-liat8 cheng3-lang5 tui3 Hap-ma2 e5 lou7-khau2 kau3 Ai-kip8 e5 khoe long2 lai5 kap i siu2; chiaN5-choe3 toa7 e5 hoe7.  9). Kau3 te7-poeh jit8 in siat giam5-siok-hoe7; in-ui7 in siu2 hian3 toaN5 e5 le2 chhit-jit8, koh siu2 choeh chhit-jit8.  10). Chhit-geh8 ji7-chap8-saN jit8, ong5 chhe peh-siN3 to3-khi3 in e5 pou3-piN5, tak8-e5 hoaN-hi2, sim khoai3-lok8; si7 in-ui7 Ia5-ho5-hoa sou2 si-chhut hou7 Tai7-pit8, Sou2-lo5-bun5, kap I e5 peh-siN3 I2-sek-liat8 e5 un-hui7.
	11). Tui3 an2-ni Sou2-lo5-bun5 khi2 Ia5-ho5-hoa e5 tian7 kap ong5-kiong oan5-kang; ti7 Ia5-ho5-hoa e5 tian7 kap ong5-kiong, kiN3 Sou2-lo5-bun5 sim-lai7 sou2 ai3 choe3--e5, long2 choe3 kau3 seng5-kong.  12). Mi5--si5 Ia5-ho5-hoa chhut-hian7 ti7 Sou2-lo5-bun5, ka7 i kong2, Goa2 i2-keng thiaN li2 e5 ki5-to2, ia7 keng2 chit sou2-chai7 choe3 hian3-che3 Goa2 e5 tian7.  13). Goa2 na7 koaiN-bat8 thiN, ti3-kau3 bo5 loh8-hou7, a2-si7 beng7-leng7 chhau2-meh chiah8 i e5 thou2-san2, a2-si7 hou7 un-ek8 liu5-heng5 ti7 Goa2 e5 peh-siN3 tiong;  14). Goa2 e5 peh-siN3 eng7 Goa2 e5 mia5 lai5 chheng-e5, na7 ka-ki7 khiam-pi, ki5-to2, kiu5 kiN3 Goa2 e5 bin7, oat8-tng2 li7-khui in e5 phaiN2-lou7, Goa2 beh tui3 thiN thiaN in, sia3-bian2 in e5 choe7, i-ti7 in e5 toe7.  15). Goa2 beh bak8-chiu khoaN3, hi7-khang thiaN, ti7 chit sou2-chai7 sou2 hian3 e5 ki5-to2.  16). In-ui7 Goa2 taN i2-keng keng2 chit keng tian7, hun-piat i choe3-seng3, hou7 Goa2 e5 mia5 eng2-oan2 ti7-hia; Goa2 e5 bak8-chiu Goa2 e5 sim ia7 beh ku2-tng5 ti7-hia.  17). Lun7-kau3 li2 na7 kiaN5 ti7 Goa2 e5 bin7-cheng5, chhin-chhiuN7 li2 e5 lau7-pe7 Tai7-pit8 sou2 kiaN5--e5, chun-than3 Goa2 it-chhe3 sou2 beng7-leng7 li2 e5, chip-siu2 Goa2 e5 lut8-le7 Goa2 e5 hoat-tou7,  18). Goa2 chiu7 beh kian-kou3 li2 e5 kok-ui7, chhin-chhiuN7 Goa2 kap li2 e5 lau7-pe7 Tai7-pit8 sou2 lip8 e5 iok, kong2, Li2 e5 hou7-e3 beh koan2-li2 I2-sek-liat8, eng2 bo5 tng7.
	19). Lin2 na7 oat8-tng2 lai5 khi3-sak Goa2 e5 lut8-le7 Goa2 e5 kai3-beng7, chiu7-si7 Goa2 he7 ti7 lin2 e5 bin7-cheng5-e5, khi3 hok8-sai7 pat8 e5 siong7-te3 lai5 keng3-pai3 i; Goa2 chiu7 beh tui3 Goa2 siuN2-su3 in e5 toe7, puih8 in e5 kun;  20). koh Goa2 ui7 ka-ki7 e5 mia5 sou2 hun-piat choe3-seng3 chit keng tian7, ia7 beh tui3 Goa2 e5 bin7-cheng5 khi3-sak--i, hou7 i ti7 ban7-kok tiong choe3 oe7-piN3 siu7 ki-chhi3;  21). chit keng tian7 sui-jian5 chin koaiN5, chiong-lai5 keng-ke3 e5 lang5 beh gong5-ngiah8, kong2, Ia5-ho5-hoa siaN2-su7 an2-ni khoan2-thai7 chit e5 toe7, chit keng tian7 ah?  22). Chiu7 beh in3 kong2, Si7 in-ui7 in khi3-sak Ia5-ho5-hoa in liat8-chou2 e5 Siong7-te3, chiu7-si7 chhoa7 in chhut Ai-kip8-toe7--e5, khi3 kiat-lian5 pat8 e5 siong7-te3, hok8-sai7 keng3-pai3 in, sou2-i2 Ia5-ho5-hoa hou7 che it-chhe3 e5 chai-e7 lim5-kau3 in.

[8]	Kau3 ji7-chap8-ni5 be2, chiu7-si7 Sou2-lo5-bun5 khi2 Ia5-ho5-hoa e5 tian7 kap ong5-kiong oan5-kang e5 si5,  2). sou2-lo5-bun5 koh khi2 Hou7-lan5 sou2 hou7 Sou2-lo5-bun5 hiah e5 siaN5, hou7 I2-sek-liat8 lang5 toa3 ti7-hia.
	3). Sou2-lo5-bun5 khi3 kau3 Hap-ma2-so2-pa, kong-chhu2 i.  4). I koh ti7 khong3-ia2 khi2 Tat8-bok8, kap ti7 Hap-ma2 sou2 khi2 hiah e5 hu2-khou3 e5 siaN5;  5). koh khi2 teng2 Pek-ho5-lun5, e7 Pek-ho5-lun5, si7 hiam2-iau3 e5 siaN5, u7 chhiuN5, u7 mng5, u7 kong5;  6). koh khi2 Pa-lah8 kap Sou2-lo5-bun5 sou2 u7 hu2-khou3 e5 siaN5, kap he7 chhia e5 siaN5, kap be2-peng e5 siaN5, kap Sou2-lo5-bun5 ti7 Ia5-lou7-sat-leng2, ti7 Li7-pa-lun3, kap ti7 i sou2 ti7-li2 e5 choan5-toe7, ui7 ka-ki7 e5 khoai3-lok8 sou2 ai3 khi2 e5, long2 khi2--i.  7). Lun7-kau3 sou2 chhun e5 peh-siN3, Hek lang5, A-mou5-li7 lang5, Pi2-li7-se2 lang5, Hi-bi7 lang5, Ia5-pou3-su lang5, m7-si7 siok8 ti7 I2-sek-liat8 e5,  8). chiu7-si7 ti7 chit toe7-hng in sou2 chhun e5 hou7-e3, I2-sek-liat8 lang5 bo5 it-chin7 biat8--e5, Sou2-lo5-bun5 phai3 in choe3 khou2-kang kau3 kin-a2-jit8;  9). chong2-si7 I2-sek-liat8 lang5 Sou2-lo5-bun5 bo5 hou7 in choe3 lou5-pok8, choe3 i e5 kang; si7 choe3 i e5 chian3-su7, kun-tiuN2 e5 siu2-leng2, chhia-tiuN2, be2-peng-tiuN2.  10). Sou2-lo5-bun5 ong5 e5 toa7-koaN koan2-li2 peh-siN3--e5, nng7-pah gou7-chap8 lang5.  11). Sou2-lo5-bun5 toa3 Hoat-lo2 e5 cha-bou2-kiaN2 tui3 Tai7-pit8 e5 siaN5 chiuN7 kau3 i sou2 ka7 i khi2 e5 chhu3; in-ui7 kong2, Goa2 e5 bou2 m7-thang khia7-khi2 ti7 I2-sek-liat8 ong5 Tai7-pit8 e5 chhu3; in-ui7 Ia5-ho5-hoa e5 kui7 sou2 kau3 e5 sou2-chai7 long2 si7 seng3-toe7.
	12). Sou2-lo5-bun5 ti7 Ia5-ho5-hoa e5 toaN5, chiu7-si7 ti7 leng2-long5 e5 thau5-cheng5 sou2 khi2--e5, hian3 sio-che3 hou7 Ia5-ho5-hoa,  13). chiau3 Mou5-se sou2 beng7-leng7, ti7 an-hioh-jit8, geh8 e5 chhoe-it, chit8-ni5 saN-pai2 sou2 tiaN7-tioh8 e5 choeh, chiu7-si7 tu5-kaN3-choeh, chhit-chhit-choeh, tah-liau5-a2 choeh, chiau3 tak8-jit8 sou2 eng-kai hian3--e5 lai5 hian3.  14). Koh chiau3 i e5 lau7-pe7 Tai7-pit8 e5 le7, tiaN7-tioh8 che3-si e5 pan-liat8 lai5 choe3 i e5 kang; koh tiaN7-tioh8 Li7-bi7 lang5 chin7 in e5 chit, hou7 in o-lo2, koh ti7 che3-si e5 bin7-cheng5 hok8-sai7, chiau3 tak8-jit8 sou2 eng-kai choe3--e5; koh siat-lip8 kou3-mng5--e5, chiau3 in e5 pan-liat8, ti7 tak8 e5 mng5; che si7 Siong7-te3 e5 lou5-pok8 Tai7-pit8 sou2 beng7-leng7--e5.  15). Ong5 sou2 beng7-leng7 hiah e5 che3-si kap Li7-bi7 lang5, bo5-lun7 koan2 hu2-khou3, a2-si7 pat8-hang7 su7, in long2 bo5 ui5-keh8.  16). Sou2-lo5-bun5 khi2 Ia5-ho5-hoa e5 tian7, tui3 he7 toe7-ki kau3 seng5-kong e5 jit8, kang-liau7 long2 tai7-seng pi7-pan7.  An2-ni Ia5-ho5-hoa e5 tian7 long2 khi2-ho2.
	17). Hit-si5 Sou2-lo5-bun5 khi3 I2-tong toe7, kau3 ti7 hai2-kiN5 e5 I2-sun5-ka-piat kap I2-lok8.  18). Hou7-lan5 thok i e5 lou5-pok8, chhe chun5-chiah kap chai-iaN2 hai2-lou7 e5 lou5-pok8, kau3 i hia.  In kap Sou2-lo5-bun5 e5 lou5-pok8 kau3 Go5-hui; tui3-hia tit-tioh8 kim si3-pah gou7-chap8 tha-lian5-tek, un7-kau3 Sou2-lo5-bun5 ong5 hia.

[9]	Si7-pa e5 lu2-ong5 thiaN-kiN3 Sou2-lo5-bun5 e5 mia5-siaN, chiu7 kau3 Ia5-lou7-sat-leng2, beh eng7 oh-tit koe2-beng5 e5 su7 chhi3 Sou2-lo5-bun5; te3 i e5 lang5 chin choe7, u7 lok8-to5 chai3 hiuN-liau7, kap ng5-kim chin-choe7, ia7 u7 po2-chioh8; i kiN3 Sou2-lo5-bun5 e5 si5, chiu7 chiong sim-lai7 it-chhe3 sou2 chun5 e5, kap i kong2.  2). Sou2-lo5-bun5 chiau3 i sou2 mng7 e5, long2 in3 i, bo5 chit8-hang7 Sou2-lo5-bun5 boe7 hiau2-tit thang ka7 i kong2.  3). Si7-pa lu2-ong5 khoaN3-kiN3 Sou2-lo5-bun5 e5 ti3-hui7, kap i sou2 khi2 e5 chhu3,  4). toh-teng2 e5 chiah8-mih8, jin5-sin5 pai5-liat8 teh-che7, lou5-pok8 kun-sui5 hok8-sai7, i2-kip8 in e5 i-hok8 kap i e5 chiu2-cheng3, i2-kip8 in e5 i-hok8, koh khoaN3-kiN3 i chiuN7 Ia5-ho5-hoa tian7 e5 kia7-a2, chiu7 hun5 put-hu7-the2.  5). I tui3 ong5 kong2, Goa2 ti7 pun2-kok thiaN-kiN3 li2 e5 tai7-chi3, kap li2 e5 ti3-hui7, long2 si7 chin-sit8.  6). Chong2-si7 goa2 m7-sin3 in e5 oe7, kau3 goa2 lai5 chhin-bak8 khoaN3; khoaN3 ah, li2 e5 ti3-hui7 e5 toa7, lang5 sou2 ka7 goa2 kong2-e5 iau2 bo5 chit8-poaN3; li2 iaN5-ke3 goa2 sou2 thiaN-kiN3 e5 mia5-siaN.  7). Hok-khi3 ah, li2 e5 lang5, hok-khi3 ah, li2 e5 lou5-pok8, siong5-siong5 khia7 ti7 li2 e5 bin7-cheng5 thiaN li2 e5 ti3-hui7.  8). Ia5-ho5-hoa li2 e5 Siong7-te3 si7 eng-kai o-lo2 e5, I hoaN-hi2 li2, hou7 Li2 che7 I e5 ui7, thang ui7-tioh8 Ia5-ho5-hoa li2 e5 Siong7-te3 choe3 ong5; in-ui7 li2 e5 Siong7-te3 thiaN3 I2-sek-liat8, ai3 eng2-oan2 kian-kou3--i, sou2-i2 siat-lip8 li2 choe3 in e5 ong5, hou7 li2 peng2-kong kiaN5-gi7.  9). Lu2-ong5 eng7 chit8-pah ji7-chap8 tha-lian5-tek e5 kim, kap choe7-choe7 hiuN-liau7, kap po2-chioh8, sang3 ong5; be7-bat u7 hiuN-liau7 chhin-chhiuN7 Si7-pa lu2-ong5 sang3 Sou2-lo5-bun5 ong5 e5.  10). Hou7-lan5 e5 lou5-pok8, kap Sou2-lo5-bun5 e5 lou5-pok8, tui3 Go5-hui toa3 kim lai5--e5; koh toa3 toaN5-hiuN-chha5 kap po2-chioh8 lai5.  11). Ong5 eng7 toaN5-hiuN-chha5 ui7 Ia5-ho5-hoa e5 tian7 kap ong5-kiong choe3 lan5-kan; koh ui7 chhiuN3-koa e5 lang5 choe3 khim5 kap sek.  Ti7 Iu5-tai7 toe7 cheng5 be7-bat khoaN3-kiN3 chhin-chhiuN7 chit-ho7.  12). Sou2-lo5-bun5 ong5, ti7 Si7-pa lu2-ong5 sou2 toa3 lai5 sang3 ong5--e5 i2-goa7, koh chiau3 i it-chhe3 sou2 ai3 sou2 kiu5--e5, long2 hou7 i.  Tui3 an2-ni lu2-ong5 kap i e5 jin5-sin5 to3-tng2-khi3 i e5 pun2-kok.
	13). Sou2-lo5-bun5 tak8-ni5 sou2 tit-tioh8 e5 kim kiong7 lak8-pah lak8-chap8-lak8 tha-lian5-tek;  14). i2-goa7 iau2 u7 seng-li2 lang5 kap kheh-siong sou2 toa3--lai5-e5; koh A-lah8-pek liat8-ong5, i2-kip8 kok-lai7 e5 siu2-leng2, long2 toa3 kim-gun5 lai5 hou7 Sou2-lo5-bun5.  15). Sou2-lo5-bun5 ong5 eng7 ke3-phah e5 kim choe3 toa7-pai5 nng7-pah bin7, mui2-bin7 toa7-pai5 e5 kim lak8-pah sia3-khek-lek8;  16). koh eng7 ke3-phah e5 kim choe3 pin5-pai5 saN-pah bin7, mui2-bin7 eng7 kim saN-pah sia3-khek-lek8; ong5 he7 i ti7 Li7-pa-lun3 chhiu7-na5 e5 chhu3.  17). Ong5 koh eng7 chhiuN7-ge5 choe3 chit8-e5 toa7 po2-cho7, eng7 ho2-kim an i;  18). po2-cho7 u7 lak8-chan3 e5 kia7-a2, koh u7 kim e5 kha-tah8-i2, kap po2-cho7 saN-lian5; siang-peng5 u7 kho3-chhiu2, kho3-chhiu2-piN u7 nng7 chiah sai khia7-teh.  19). Koh u7 chap8-ji7 chiah sai, khia7 ti7 lak8-chan3 kia7-a2 e5 chit-peng5 kap hit-peng5; pat8-kok long2 bo5 che3-cho7 chhin-chhiuN7 an2-ni.  20). Sou2-lo5-bun5 ong5 it-chhe3 lim e5 khi3-ku7 long2 si7 kim--e5; Li7-pa-lun3 chhiu7-na5 e5 chhu3 it-chhe3 e5 khi3-ku7 ia7 si7 ho2-kim--e5; Sou2-lo5-bun5 e5 ni5-kan, lang5 khoaN3 gun5 choe3 bo5 mih8.  21). In-ui7 ong5 e5 chun5-chiah kap Hou7-lan5 e5 lou5-pok8 saN-kap khi3 Tha-si; chiah e5 Tha-si e5 chun5 chai3 kim, gun5, chhiuN7-ge5, kau5, khong2-chhiok, saN-ni5 to3-lai5 chit8-pai2.  22). Sou2-lo5-bun5 ong5 e5 ho2-giah8 kap ti3-hui7 iaN5-ke3 thiN-e7 liat8-ong5.  23). ThiN-e7 liat8-ong5 long2 lai5 ai3 kiN3 Sou2-lo5-bun5 e5 bin7, thiaN i e5 ti3-hui7, chiu7-si7 Siong7-te3 siuN2-su3 ti7 i e5 sim--e5.  24). In tak8-e5 toa3 chin3-kong3 e5 mih8; chiu7-si7 gun5-khi3, kim-khi3, i-hok8, kun-khi3, hiuN-liau7, be2, kap lo5, tak8-ni5 u7 tiaN7-tioh8 e5 le7.  25). Sou2-lo5-bun5 ui7-tioh8 be2 kap chhia, u7 be2-tiau5 si3-chheng, koh u7 be2-peng chit8-ban7 nng7-chheng, an-ti3 in ti7 hiah e5 tun2 chhia e5 siaN5, ia7 kap ong5 ti7 Ia5-lou7-sat-leng2.  26). Sou2-lo5-bun5 koan2-hat liat8-ong5, tui3 Toa7-ho5 kau3 Hui-li7-su7 toe7, kau3 Ai-kip8 e5 kau-kai3.  27). Ong5 ti7 Ia5-lou7-sat-leng2 hou7 gun5 choe3 chhin-chhiuN7 chioh8-thau5, hou7 pek-hiuN-chhiu7 chhin-chhiuN7 piN5-iuN5 e5 sng-chai5-chhiu7, si7 in-ui7 chin-choe7.  28). U7 lang5 toa3 be2 tui3 Ai-kip8, tui3 tak8 sou2-chai7, lai5 hou7 Sou2-lo5-bun5.
	29). Sou2-lo5-bun5 ki5-u5 e5 su7, tui3 thau5 kau3 be2, kiam2 bo5 ki3 ti7 sian-ti Na2-tan e5 chheh, kap Si7-lo5 lang5 A-hi-nga2 sian-ti e5 chheh, kap sian-kian3 Ek8-to bek8-si7 e5 chheh, lun7 Ni5-pat e5 kiaN2 Ia5-lo5-pho3-am3--e5 mah?  30). Sou2-lo5-bun5 ti7 Ia5-lou7-sat-leng2 choe3 I2-sek-liat8 choan5-kok e5 ong5, kiong7 si3-chap8 ni5.  31). Sou2-lo5-bun5 kap i e5 liat8-chou2 tang5-khun3, bai5-chong3 ti7 i e5 lau7-pe7 Tai7-pit8 e5 siaN5.  I e5 kiaN2 Lo5-pho3-am3 soa3-chiap i choe3 ong5.

[10]	Lo5-pho3-am3 khi3 Si7-kiam3, in-ui7 I2-sek-liat8 cheng3-lang5 kau3 Si7-kiam3, beh siat-lip8 i choe3 ong5.  2). Cheng5 Ni5-pat e5 kiaN2 Ia5-lo5-pho3-am3 siam2-pi7 Sou2-lo5-bun5 ong5 e5 bin7, chau2-khi3 Ai-kip8, tiam3 ti7-hia; Ia5-lo5-pho3-am3 thiaN-kiN3 chit e5 su7, chiu7 tui3 Ai-kip8 to3-lai5.  3). In chhe lang5 khi3 kio3 i lai5; Ia5-lo5-pho3-am3 chiu7 kap I2-sek-liat8 cheng3-lang5 lai5 kiN3 Lo5-pho3-am3;  4). ka7 i kong2, Li2 e5 lau7-pe7 hou7 goan2 pe7 kan-khou2 e5 taN; li2 e5 lau7-pe7 sou2 he7 ti7 goan2 e5 khou2-kang kap tang7 e5 taN, kiu5 li2 kiam2-khin, goan2 chiu7 hok8-sai7 li2.  5). Lo5-pho3-am3 ka7 in kong2, SaN-jit8-au7 koh lai5 kiN3 goa2; peh-siN3 chiu7 khi3.
	6). Lo5-pho3-am3 e5 lau7-pe7 Sou2-lo5-bun5 oah8-teh e5 si5, u7 kun-sui5 ti7 i bin7-cheng5 e5 lau7-lang5, Lo5-pho3-am3 ong5 kap in gi7-lun7 kong2, Lin2 u7 sim2-mih8 ke3-chhek goa2 thang he5-hok chit e5 peh-siN3?  7). In ka7 i kong2, Li2 na7 ho2 khoan2-thai7 chit e5 peh-siN3, hou7 in hoaN-hi2, eng7 ho2-oe7 lai5 in3--in, in chiu7 eng2-oan2 choe3 li2 e5 lou5-pok8.  8). Chong2-si7 i ku7-choat8 lau7-lang5 sou2 hou7 i e5 ke3-chhek, kap hiah-e5 khia7 ti7 i bin7-cheng5 kap i piN5-un5 e5 siau3-lian5 lang5 chham-siong5;  9). ka7 i kong2, Chit e5 peh-siN3 u7 tui3 goa2 kong2, Li2 e5 pau7-pe7 he7 ti7 goan2 e5 taN, kiu5 li2 hou7 goan2 khah-khin; taN lin2 u7 sim2-mih8 ke3-chhek, hou7 lan2 thang he5-hok in?  10). Hiah-e5 kap i piN5-un5 e5 siau3-lian5 lang5 kong2, Chit e5 peh-siN3 tui3 li2 kong2, Li2 e5 lau7-pe7 hou7 goan2 pe7 tang7 e5 taN, kiu5 li2 ka7 goan2 kiam2-khin, li2 tioh8 an2-ni in3 in kong2, Goa2 e5 be2-chaiN2 khah-toa7 goa2 e5 lau7-pe7 e5 io.  11). Goa2 e5 lau7-pe7 hou7 lin2 pe7 tang7 e5 taN, goa2 beh ke-thiN lin2 e5 taN; goa2 e5 lau7-pe7 eng7 piN keng2-kai3 lin2, goa2 beh eng7 giat-a2-thang5 keng2-kai3 lin2.
	12). Te7-saN jit8 Ia5-lo5-pho3-am3 kap cheng3 peh-siN3 kau3 Lo5-pho3-am3 hia, chiau3 ong5 sou2 beng7-leng7, kong2, Te7-saN jit8 koh lai5 goa2 chia.  13). Ong5 eng7 phaiN2 siaN-sau3 in3 peh-siN3; Lo5-pho3-am3 ong5 pang3-sak lau7-lang5 e5 ke3-chhek,  14). chiau3 siau3-lian5 lang5 e5 ke3-chhek tui3 in kong2, Goa2 e5 pe7 hou7 lin2 pe7 tang7 e5 taN, goa2 beh ke-thiN lin2 e5 taN; goa2 e5 pe7 eng7 piN keng2-kai3 lin2, goa2 beh eng7 giat-a2-thang5 keng2-kai3 lin2.  15). Ong5 bo5 thiaN-than3 peh-siN3, in-ui7 chit e5 tai7-chi3 si7 chhut ti7 Siong7-te3, hou7 Ia5-ho5-hoa eng3-giam7 I thok Si7-lo5 lang5 A-hi-nga2 tui3 Ni5-pat e5 kiaN2 Ia5-lo5-pho3-am3 sou2 kong2 e5 oe7.  16). I2-sek-liat8 cheng3 peh-siN3 khoaN3-kiN3 ong5 bo5 thiaN-than3 in, peh-siN3 chiu7 tui3 ong5 kong2, Goan2 ti7 Tai7-pit8 u7 sim2-mih8 hun7-giah8 ah? goan2 kap Ia5-se e5 kiaN2 bo5 kan-siap8.  I2-sek-liat8 ah, tak8-lang5 to3-khi3 lin2 e5 pou3-piN5; Tai7-pit8 ah, tioh8 kou3 li2 ka-ki7 e5 chhu3.  Tui3 an2-ni I2-sek-liat8 cheng3-lang5 to3-khi3 in e5 pou3-piN5.  17). Chong2-si7 khia7-khi2 Iu5-tai7 chiah e5 siaN5 e5 I2-sek-liat8 lang5, Lo5-pho3-am3 iu5-goan5 choe3 in e5 ong5.  18). Lo5-pho3-am3 ong5 chhe koan2-li2 choe3 khou2-kang e5 lang5, Hap-to-lan5 khi3; I2-sek-liat8 lang5 chiu7 eng7 chioh8-thau5 tim3-si2--i.  Lo5-pho3-am3 ong5 chiu7 koaN2-kin2 chiuN7 chhia, beh chau2-khi3 Ia5-lou7-sat-leng2.  19). Tui3 an2-ni I2-sek-liat8 hoan2-poan7 Tai7-pit8 ke, kau3 kin-a2-jit8.

[11]	Lo5-pho3-am3 kau3 Ia5-lou7-sat-leng2 e5 si5, chiu7 chu7-chip8 Iu5-tai7 kap Pian7-nga2-bin2 e5 ke, kiong7 chap8-poeh-ban7 lang5, long2 si7 ke3-keng2 e5 chian3-su7, beh kap I2-sek-liat8 kau-chian3, hou7 kok-ui7 koh kui ti7 Lo5-pho3-am3.  2). Chong2-si7 Ia5-ho5-hoa e5 oe7 lim5-kau3 Siong7-te3 e5 lou5-pok8 Si7-ma2-nga2 kong2,  3). Li2 khi3 ka7 Sou2-lo5-bun5 e5 kiaN2 Iu5-tai7 ong5 Lo5-pho3-am3, kap khia7-khi2 Iu5-tai7 kap Pian7-nga2-bin2 e5 cheng3 I2-sek-liat8 lang5, kong2,  4). Ia5-ho5-hoa an2-ni kong2, Lin2 boh8-tit chiuN7-khi3, boh8-tit kap lin2 e5 hiaN-ti7 kau-chian3; tak8-lang5 to3-khi3 i e5 ke; in-ui7 chit e5 tai7-chi3 chhut ti7 Goa2.  In thiaN Ia5-ho5-hoa e5 oe7, chiu7 to3-khi3, bo5 khi3 kong-kek Ia5-lo5-pho3-am3.
	5). Lo5-pho3-am3 tiam3 ti7 Ia5-lou7-sat-leng2; ti7 Iu5-tai7 toe7 khi2 kui2-na7 e5 siaN5 choe3 oe7-sou2.  6). Chiu7-si7 khi2 Pek-li7-heng5, I2-than2, The5-ko-a;  7). Pek-siok, So-ko, A-tou7-lan5;  8). Ka-tek8, Ma2-li7-sa, Se-hut;  9). A-to-lai5-im, Lah8-kiat, A-se-ka;  10). So2-lah8, A-nga2-lun5, Hi-pek-lun5; chiah-e5 long2 ti7 Iu5-tai7 kap Pian7-nga2-bin2 choe3 kian-kou3 e5 siaN5.  11). Lo5-pho3-am3 koh kian-kou3 hiah e5 oe7-sou2, ti7 in tiong-kan siat peng e5 thau5-lang5; koh chek-chu7 bi2-niu5, kap iu5, kap chiu2;  12). koh ti7 tak8 e5 siaN5 pi7-pan7 pin5-pai5 kap chhiuN, hou7 i kek8-ki5 kian-kou3.  Iu5-tai7 Pian7-nga2-bin2 long2 siok8 ti7 i.
	13). I2-sek-liat8 choan5-toe7 e5 che3-si kap Li7-bi7 lang5 long2 tui3 si3-keng2 lai5 kui Lo5-pho3-am3.  14). Li7-bi7 lang5 li7-khui in e5 kau-ia2 kap san2-giap8, lai5 kau3 Iu5-tai7 kap Ia5-lou7-sat-leng2; si7 in-ui7 Ia5-lo5-pho3-am3 kap i e5 kiaN2 ku7-choat8 in, m7-chun2 in kiaN5 che3-si e5 chit-hun7, hok8-sai7 Ia5-ho5-hoa.  15). Ia5-lo5-pho3-am3 ui7 soaN-thau5-toaN5, ui7 kui2-koai3, ui7 i sou2 chu3 e5 gu5-a2, ka-ki7 siat-lip8 che3-si.  16). I2-sek-liat8 cheng3 chi-phai3 tiong, kiN3-na7 tiaN7-tioh8 i3-su3 beh chhe7 Ia5-ho5-hoa I2-sek-liat8 e5 Siong7-te3--e5, te3 in kau3 Ia5-lou7-sat-leng2, beh hian3-che3 hou7 Ia5-ho5-hoa in liat8-chou2 e5 Siong7-te3.  17). An2-ni kian-kou3 Iu5-tai7 kok lek8-ke3 saN-ni5, hou7 Sou2-lo5-bun5 e5 kiaN2 Lo5-pho3-am3 kiong5-seng7; in-ui7 in saN-ni5 ku2 kiaN5 Tai7-pit8 Sou2-lo5-bun5 e5 lou7.
	18). Lo5-pho3-am3 chhoa7 Ma2-hap-lah8 choe3 bou2, i si7 Tai7-pit8 e5 cha-bou2-sun, Ia5-li7-mou5 e5 cha-bou2-kiaN2; iu7-koh Ia5-se e5 cha-bou2-sun, I2-li7-ap e5 cha-bou2-kiaN2, A-pi2-hai5 e5 cha-bou2-kiaN2.  19). I ka7 i siN kui2-na7 e5 kiaN2, chiu7-si7 Ia5-ou-si, Si7-ma2-li7-nga2, Sat-han2.  20). Chhoa7 i liau2-au7 koh chhoa7 Ap-sa-liong5 e5 cha-bou2-kiaN2 Ma2-ka, i ka7 i siN A-pi2-nga2, A-thai3, Se3-sat, Si7-lo5-bit8.  21). Lo5-pho3-am3 chhoa7 chap8-poeh e5 bou2, lak8-chap8 e5 hui, siN ji7-chap8-poeh e5 kiaN2, lak8-chap8 e5 cha-bou2-kiaN2; chong2-si7 i thiaN3 Ap-sa-liong5 e5 cha-bou2-kiaN2 Ma2-ka, iaN5-ke3 long2-chong2 hiah e5 bou2 kap hui.  22). Lo5-pho3-am3 siat-lip8 Ma2-ka e5 kiaN2 A-pi2-nga2 choe3 thau5, ti7 hiaN-ti7-tiong choe3 siu2-leng2; in-ui7 siuN7 beh siat-lip8 i soa3-chiap choe3 ong5.  23). Lo5-pho3-am3 chiau3 ti3-hui7 lai5 kiaN5, hun-soaN3 cheng3-kiaN2 ti7 Iu5-tai7 kap Pian7-nga2-bin2 e5 choan5-toe7, kau3 tak8 e5 kian-kou3 e5 siaN5; koh hou7 in choe7-choe7 bi2-niu5, koh ka7 in chhe7 choe7-choe7 bou2.

[12]	Lo5-pho3-am3 e5 kok kian-kou3, i kiong5-seng7 e5 si5, chiu7 khi3-sak Ia5-ho5-hoa e5 lut8-hoat, I2-sek-liat8 ia7 long2 te3 i.  2). Lo5-pho3-am3 ong5 gou7--ni5, Ai-kip8 ong5 Si7-sat chiuN7-lai5 kong-kek Ia5-lou7-sat-leng2; in-ui7 in tek-choe7 Ia5-ho5-hoa.  3). Si7-sat u7 chian3-chhia chit8-chheng nng7-pah tiuN, be2-peng lak8-ban7; koh te3 i tui3 Ai-kip8 chhut-lai5 e5 lang5, chiu7-si7 Lou7-pi2 lang5, Sou-ki lang5, Kou2-sit8 lang5, choe7 kau3 boe7-sng3-tit.  4). I kong-chhu2 Iu5-tai7 kian-kou3 e5 siaN5, chiu7 lai5 kau3 Ia5-lou7-sat-leng2.  5). Hit-si5 Iu5-tai7 e5 siu2-leng2 ui7-tioh8 Si7-sat e5 ian5-kou3, chu7-chip8 ti7 Ia5-lou7-sat-leng2, sian-ti Si7-ma2-nga2 lai5 kiN3 Lo5-pho3-am3 kap hiah e5 siu2-leng2, ka7 in kong2, Ia5-ho5-hoa an2-ni kong2, Lin2 khi3-sak Goa2, sou2-i2 Goa2 khi3-sak lin2 ti7 Si7-sat e5 chhiu2.  6). Tui3 an2-ni I2-sek-liat8 hiah e5 siu2-leng2 kap ong5 ka-ki7 khiam-pi, kong2, Ia5-ho5-hoa si7 kong-gi7.  7). Ia5-ho5-hoa khoaN3-kiN3 in ka-ki7 khiam-pi, Ia5-ho5-hoa e5 oe7 chiu7 lim5-kau3 Si7-ma2-nga2 kong2, In ki3-jian5 ka-ki7 khiam-pi, Goa2 bo5 beh chau5-biat8 in, beh hou7 in lioh8-a2 tit-tioh8 chin2-kiu3, Goa2 bo5 beh eng7 Si7-sat e5 chhiu2 piaN3-loh8 Goa2 e5 siu7-khi3 ti7 Ia5-lou7-sat-leng2.  8). Chong2-si7 in beh choe3 Si7-sat e5 lou5-pok8, hou7 in chai hok8-sai7 Goa2, kap hok8-sai7 liat8-kok, u7 sim2-mih8 hun-piat.
	9). Tui3 an2-ni Ai-kip8 ong5 Si7-sat chiuN7-lai5 kong-kek Ia5-lou7-sat-leng2 chhiuN2 Ia5-ho5-hoa tian7 e5 po2-mih8, kap ong5-kiong e5 po2-mih8, long2 toa3--khi3; koh chhiuN2 Sou2-lo5-bun5 sou2 choe3 kim e5 pin5-pai5.  10). Lo5-pho3-am3 ong5 choe3 tang5 e5 pin5-pai5 lai5 thoe3 in, kau hou7 siu2 ong5-kiong mng5 e5 si7-oe7-tiuN2 kou3-siu2.  11). Ong5 tak8-pai2 jip8 Ia5-ho5-hoa e5 tian7, si7-oe7 chiu7 toa3 chiah e5 pin5-pai5; au7-lai5 chiu7 toa3 to3-tng2 lai5 he7 ti7 si7-oe7 e5 chhu3.  12). Ong5 ka-ki7 khiam-pi e5 si5, Ia5-ho5-hoa e5 siu7-khi3 siu to3-tng2, bo5 it-chin7 biat8--i; koh ti7 Iu5-tai7 e5 tiong-kan ia7 u7 ho2 e5 tai7-chi3.
	13). Lo5-pho3-am3 ong5 ka-ki7 kiong5-seng7, ti7 Ia5-lou7-sat-leng2 choe3 ong5.  Lo5-pho3-am3 che7-ui7 e5 si5 si3-chap8-it he3, ti7 Ia5-lou7-sat-leng2, chiu7-si7 Ia5-ho5-hoa tui3 I2-sek-liat8 cheng3 chi-phai3-tiong sou2 keng2 an-ti3 I e5 mia5 e5 siaN5, choe3 ong5 chap8 chhit ni5.  I e5 lau7-bu2 mia5 kio3 Na2-ma2, si7 A-bun5 lang5.  14). Lo5-pho3-am3 kiaN5 phaiN2; in-ui7 i bo5 tiaN7-tioh8 i3-su3 chhe7 Ia5-ho5-hoa.
	15). Lo5-pho3-am3 sou2 kiaN5 e5 su7, tui3 thau5 kau3 be2, kiam2 bo5 ki3 ti7 sian-ti Si7-ma2-nga2 kap sian-kian3 Ek8-to e5 chheh, lun7 chok8-phou2--e5 mah? Lo5-pho3-am3 kap Ia5-lo5-pho3-am3 siong5-siong5 kau-chian3.  16). Lo5-pho3-am3 kap i e5 liat8-chou2 tang5-khun3, bai5-chong3 ti7 Tai7-pit8 siaN5; I e5 kiaN2 A-pi2-nga2 soa3-chiap i choe3 ong5.

[13]	Ia5-lo5-pho3-am3 ong5 chap8-poeh--ni5, A-pi2-nga2 che7-ui7 choe3 Iu5-tai7 ong5.  2). Ti7 Ia5-lou7-sat-leng2 choe3 ong5 saN-ni5 ku2.  I e5 lau7-bu2 mia5 kio3 Bi2-kai-a, si7 Ki-pi2-a lang5 OU-liat8 e5 cha-bou2-kiaN2.  3). A-pi2-nga2 kap Ia5-lo5-pho3-am3 kau-chian3.  A-pi2-nga2 eng7 chit8 tin7 ke3-keng2 e5 peng si3-chap8-ban7, lai5 pai5-tin7, long2 si7 ho2-taN2 e5 chian3-su7.  Ia5-lo5-pho3-am3 ia7 eng7 ke3-keng2 e5 toa7 iong2-su7 poeh-chap8 ban7, lai5 tui3 i pai5-tin7.  4). A-pi2-nga2 khia7 ti7 I2-hoat-lian5 soaN-toe7 e5 Se2-ma2-liam2 soaN, kong2, Ia5-lo5-pho3-am3 kap I2-sek-liat8 cheng3-lang5 ah, tioh8 thiaN goa2.  5). Ia5-ho5-hoa I2-sek-liat8 e5 Siong7-te3 chiong I2-sek-liat8 kok eng2-oan2 hou7 Tai7-pit8, chiu7-si7 siat-lip8 iam5 e5 iok, siuN2-su3 i kap i kiaN2-sun, lin2 kiam2 m7-tioh8 chai mah?  6). Chong2-si7 Tai7-pit8 e5 kiaN2 Sou2-lo5-bun5 e5 jin5-sin5, Ni5-pat e5 kiaN2 Ia5-lo5-pho3-am3, khi2-lai5 poe7-poan7 i e5 chu2-lang5.  7). U7 hiah-e5 bo5 he7-loh8 e5 hui2-lui7  chu7-chip8 te3 i, ka-ki7 kiong5-beng2, lai5 kong-kek Sou2-lo5-bun5 e5 kiaN2 Lo5-pho3-am3; hit-si5 Lo5-pho3-am3 iau2 siau3-lian5 nng2-chiaN2, boe7-oe7 ti2-tng in.  8). TaN lin2 u7 i3-su3 beh ti2-tek8 Tai7-pit8 e5 kiaN2-sun sou2 ti7-li2 Ia5-ho5-hoa e5 kok; lin2 e5 lang5-giah8 chin-choe7, koh u7 kim-gu5-a2 kap lin2 ti7-teh, chiu7-si7 Ia5-lo5-pho3-am3 sou2 ka7 lin2 cho7 choe3 Siong7-te3 e5.  9). Lin2 kiam2 m7-si7 koaN2-tiok8 Ia5-ho5-hoa e5 che3-si, chiu7-si7 A-lun5 e5 kiaN2-sun, kap Li7-bi7 lang5, chiau3 goa7-kok lang5 e5 kui-le7 ka-ki7 siat-lip8 che3-si mah? sim7-chi3 bo5-lun7 sim2-mih8 lang5 khan chit8 chiah gu5-kang2-a2, kap chhit-chiah mi5-iuN5-kang2, lai5 hun-piat ka-ki7, chiu7 thang choe3 bo5 iaN2-chiah e5 siong7-te3 e5 che3-si?  10). Lun7-kau3 goan2, Ia5-ho5-hoa si7 goan2 e5 Siong7-te3, goan2 bo5 khi3-sak I; goan2 u7 che3-si hok8-sai7 Ia5-ho5-hoa, chiu7-si7 A-lun5 e5 kiaN2-sun; koh u7 Li7-bi7 lang5 tak8-e5 chin7 i e5 chit.  11). Tak8 cha2-khi2 tak8 e5-hng hian3 sio-che3 sio phang-hiuN hou7 Ia5-ho5-hoa; koh u7 pai5-liat8 e5 piaN2 ti7 seng3-kiat e5 toh; ia7 u7 kim teng-tai5, kap teng-choaN2, tak8 e5-hng thang tiam2 i; in-ui7 goan2 siu2 Ia5-ho5-hoa goan2 Siong7-te3 e5 beng7-leng7; tok8-tok8 lin2 khi3-sak I.  12). KhoaN3 ah, Siong7-te3 kap goan2 ti7-teh, choe3 goan2 e5 thau5, I e5 che3-si ia7 kap goan2 ti7-teh, theh8 hiang2-liang7 e5 ho7-thau5 toa7-siaN pun5 kong-kek lin2.  I2-sek-liat8 lang5 ah, m7-thang kap Ia5-ho5-hoa lin2 liat8-chou2 e5 Siong7-te3 kau-chian3; in-ui7 lin2 boe7-oe7 heng-thong.
	13). Chong2-si7 Ia5-lo5-pho3-am3 bai5-hok8 peng ti7 in e5 au7-bin7.  Tui3 an2-ni I2-sek-liat8 lang5 ti7 Iu5-tai7 e5 thau5-cheng5, bai5-hok8 e5 peng ti7 in e5 au7-bin7.  14). Iu5-tai7 lang5 oat8-thau5 khoaN3, khoaN3 cheng5-au7 long2 u7 tui3-tek8 e5 peng; chiu7 kiu5-kio3 Ia5-ho5-hoa, che3-si ia7 pun5 ho7-thau5.  15). Iu5-tai7 lang5 chiu7 au5-kio3; Iu5-tai7 lang5 au5-kio3 e5 si5, Siong7-te3 chiu7 phah-iaN5 Ia5-lo5-pho3-am3 kap I2-sek-liat8 cheng3-lang5, ti7 A-pi2-nga2 kap Iu5-tai7 lang5 e5 bin7-cheng5.  16). I2-sek-liat8 lang5 ti7 Iu5-tai7 lang5 e5 bin7-cheng5 to5-chau2; Siong7-te3 kau in ti7 Iu5-tai7 lang5 e5 chhiu2.  17). A-pi2-nga2 kap i e5 peh-siN3 toa7-toa7 thai5-si2 in; I2-sek-liat8 lang5 to2-teh lai5 si2 e5, u7 gou7-chap8-ban7 ke3-keng2 e5 lang5.  18). Hit-si5 I2-sek-liat8 lang5 chiu7 hang5-hok8, Iu5-tai7 lang5 tit-tioh8 khah-iaN5, in-ui7 oa2-kho3 Ia5-ho5-hoa in liat8-chou2 e5 Siong7-te3 e5 ian5-kou3.  19). A-pi2-nga2 tui-jip Ia5-lo5-pho3-am3, chhu2 i kui2-na7 e5 siaN5; chiu7-si7 Pek-tek8-li7 kap i e5 hiuN-sia7, Ia5-sa-na2 kap i e5 hiuN-sia7, I2-hoat-lian5 kap i e5 hiuN-sia7.  20). Tng A-pi2-nga2 oah8-teh e5 jit8, Ia5-lo5-pho3-am3 boe7-oe7 koh kiong5-seng7; Ia5-ho5-hoa phah i, i chiu7 si2.  21). A-pi2-nga2 chiam7-chiam7 kiong5-seng7, chhoa7 bou2 chap8-si3-e5, siN-kiaN2 ji7-chap8-ji7 e5, cha-bou2-kiaN2 chap8-lak8-e5.  22). A-pi2-nga2 ki5-u5 e5 su7, kap i e5 gian5-heng7, long2 ki3 ti7 sian-ti Ek8-to e5 chu3-kai2.

[14]	A-pi2-nga2 kap i e5 liat8-chou2 tang5-khun3, bai5-chong3 ti7 Tai7-pit8 siaN5.  I e5 kiaN2 A-sat soa3-chiap i choe3 ong5.  Tng A-sat e5 jit8, hit e5 toe7-hng thai3-peng5 chap8-ni5 ku2.  2). A-sat kiaN5 Ia5-ho5-hoa i e5 Siong7-te3 khoaN3-choe3 ho2 choe3 cheng3-tit8 e5 su7;  3). in-ui7 i tu5-khi3 goa7-pang e5 siong7-te3 e5 toaN5, kap soaN-thau5-toaN5, hui2 hiah e5 thiau7-siong7,  4). chho3 hiah e5 A-sia3-lah8, koh beng7-leng7 Iu5-tai7 lang5 chhe7 Ia5-ho5-hoa in liat8-chou2 e5 Siong7-te3, chun-than3 I e5 lut8-hoat kai3-beng7;  5). koh ti7 Iu5-tai7 tak8 e5 siaN5 tu5-khi3 hiah e5 soaN-thau5-toaN5, kap jit8-siong7; kok tit-tioh8 thai3-peng5 ti7 i e5 bin7-cheng5.  6). I ti7 Iu5-tai7 khi2 kui2-na7 cho7 hiam2-iau3 e5 siaN5, in-ui7 i e5 toe7-hng peng5-an, ti7 hi2 kui2 ni5 long2 bo5 kau-chian3, in-ui7 Ia5-ho5-hoa hou7 i peng5-an.  7). I tui3 Iu5-tai7 lang5 kong2, Lan2 tioh8 lai5 khi2 chiah e5 siaN5, si3-ui5 khi2 chhiuN5, kap siaN5-lau5, kap mng5, kap mng5-kong5; toe7 iau2 ti7 lan2 e5 bin7-cheng5; in-ui7 lan2 u7 kiu5 Ia5-ho5-hoa lan2 e5 Siong7-te3; lan2 i2-keng kiu5 I, I ti7 si3-ui5 siuN2-su3 lan2 peng5-an.  In chiu7 khi2-cho7 lai5 tit-tioh8 heng-thong.  8). A-sat u7 kun-peng, tui3 Iu5-tai7 chhut--e5, saN-chap8-ban7, gia5 pin5-pai5 kap chhiuN; tui3 Pian7-nga2-bin2 chhut--e5, ji7-chap8-poeh ban7, gia5 pin5-pai5 khui keng.  Chiah-e5 long2 si7 toa7 lat8 e5 iong2-su7.
	9). U7 Kou2-sit8 ong5 Sia7-lah8 chhoa7 kun-tui7 chit8-pah-ban7, chian3-chhia saN-pah tiuN, lai5 kong-kek i, lai5 kau3 Ma2-li7-sa.  10). A-sat chiu7 chhut-khi3, ti2-tek8 i; chiu7 ti7 Ma2-li7-sa Se2-hoat e5 soaN-kok, tai7-ke pai5-tin7.  11). A-sat kiu5-kio3 Ia5-ho5-hoa i e5 Siong7-te3 kong2, Ia5-ho5-hoa ah, ti7 kiong5-e5, loan2-jiok8-e5, e5 tiong-kan, Li2 i2-goa7 bo5 pang-chan7 e5; Ia5-ho5-hoa goan2 e5 Siong7-te3 ah, kiu5 Li2 pang-chan7 goan2; in-ui7 goan2 oa2-kho3 Li2, koh thok Li2 e5 mia5 khi3 ti2-tek8 chiah e5 cheng3-lang5; Ia5-ho5-hoa ah, Li2 si7 goan2 e5 Siong7-te3, m7-thang hou7 lang5 khah-iaN5 Li2.  12). Ia5-ho5-hoa chiu7 phah-iaN5 Kou2-sit8 lang5 ti7 A-sat kap Iu5-tai7 lang5 e5 bin7-cheng5; Kou2-sit8 lang5 chiu7 to5-chau2.  13). A-sat kap te3 i e5 lang5 tui-jip in, kau3 ti7 Ki-lah8-jiN2; Kou2-sit8 lang5 si2 chin-choe7, boe7-oe7 koh kiong5-seng7; in-ui7 in ti7 Ia5-ho5-hoa kap I e5 kun-tui7 e5 bin7-cheng5 pai7-hoai7.  Iu5-tai7 lang5 chhiuN2 choe7-choe7 chai5-but8 khi3.  14). In koh phah Ki-lah8-jiN2 si2-ui5 hiah e5 siaN5; in-ui7 Ia5-ho5-hoa hou7 in chin kiaN; in ia7 chhiuN2 in long2-chong2 e5 siaN5, in-ui7 siaN5-lai7 u7 choe7-choe7 mih8 thang chhiuN2.  15). Koh phah hiah e5 cheng-siN e5 tiau5, khan chin-choe7 iuN5 kap lok8-to5 to3-khi3 Ia5-lou7-sat-leng2.

[15]	Siong7-te3 e5 Sin5 lim5-kau3 Go5-tek e5 kiaN2 A-sat-li7-nga2.  2). I chhut-khi3 ngia5-chih A-sat, ka7 i kong2, A-sat kap Iu5-tai7 Pian7-nga2-bin2 e5 cheng3-lang5 ah, tioh8 thiaN goa2 e5 oe7; lin2 kap Ia5-ho5-hoa ti7-teh, I ia7 kap lin2 ti7-teh; lin2 na7 chhe7 I, I beh hou7 lin2 chhe7-tioh8; chong2-si7 lin2 na7 khi3-sak I, I ia7 beh khi3-sak lin2.  3). I2-sek-liat8 lang5 ku2-ku2 bo5 chin e5 Siong7-te3, bo5 ka3-si7 in e5 che3-si, ia7 bo5 lut8-hoat;  4). chong2-si7 in ti7 hoan7-lan7 e5 si5 kui-ng3 Ia5-ho5-hoa I2-sek-liat8 e5 Siong7-te3, lai5 chhe7 I, I chiu7 hou7 i chhe7-tioh8.  5). Hit-si5 chhut-jip8 e5 lang5 boe7 tit-tioh8 peng5-an; liat8-kok khia7-khi2 e5 peh-siN3 long2 tu2-tioh8 toa7 jiau2-loan7;  6). kok kong-kek kok, siaN5 kong-kek siaN5, long2 saN hui2-hoai7; in-ui7 Siong7-te3 eng7 tak8-iuN7 hoan7-lan7 jiau2-loan7 in.  7). TaN lin2 tioh8 iong2-kiaN7, chhiu2 m7-thang nng2--loh8-khi3; in-ui7 lin2 e5 sou2 choe3 beh tit-tioh8 po3-siuN2.
	8). A-sat i2-keng thiaN-kiN3 chiah e5 oe7, kap sian-ti Go5-tek e5 chham3-gu2, chiu7 chong3-taN2; ti7 Iu5-tai7 Pian7-nga2-bin2 choan5-toe7, kap i sou2 chhu2 I2-hoat-lian5 soaN-toe7 hiah e5 siaN5, tu5-khi3 long2-chong2 kho2-ouN3 e5 mih8; koh ti7 Ia5-ho5-hoa leng2-long5 cheng5, sin-khi2 Ia5-ho5-hoa e5 toaN5.  9). Koh chu7-chip8 Iu5-tai7 Pian7-nga2-bin2 e5 cheng3-lang5, kap I2-hoat-lian5, Ma2-na2-se, Se-bian7 chhut-goa7 ti7 in tiong-kan e5 lang5; in-ui7 tui3 I2-sek-liat8 chhut-lai5 kui A-sat e5 chin-choe7; si7 ui7-tioh8 in khoaN3-kiN3 Ia5-ho5-hoa i e5 Siong7-te3 kap i ti7-teh.  10). A-sat ong5 chap8-gou7-ni5 saN-geh8, in long2 chu7-chip8 ti7 Ia5-lou7-sat-leng2.  11). Hit-jit8 in ti7 sou2 toa3-lai5 hiah e5 chhiuN2 e5 mih8 e5 tiong-kan, eng7 gu5 chhit-pah chiah, iuN5 chhit chheng chiah, hian3 hou7 Ia5-ho5-hoa.  12). In chiu7 lip8-iok, beh chin7-sim, chin7-seng3 chhe7 Ia5-ho5-hoa in liat8-chou2 e5 Siong7-te3;  13). kiN3-na7 bo5 chhe7 Ia5-ho5-hoa I2-sek-liat8 e5 Siong7-te3 e5, bo5-lun7 toa7-soe3, lam5-lu2, tioh8 hou7 i si2.  14). In chiu7 eng7 toa7-siaN, eng7 hoaN-hi2 lai5 hoah, eng7 ho7-thau5 eng7 sau3-kak lai5 tui3 Ia5-ho5-hoa chiu3-choa7.  15). Iu5-tai7 cheng3-lang5 ui7-tioh8 sou2 chiu3 e5 choa7 hoaN-hi2, in-ui7 in chin7-sim chiu3-choa7, koh chin7-i3 chhe7 Ia5-ho5-hoa, Ia5-ho5-hoa ia7 hou7 in chhe7-tioh8, chiu7 ti7 in si3-keng2 siuN2-su3 in peng5-an.
	16). A-sat ong5 pian2 i e5 ma2, Ma2-ka, thai3-hou7 e5 ui7; in-ui7 i ui7 A-sia3-lah8 bat chng kho2-ouN3 e5 siong7.  A-sat chho3 i e5 siong7, tui5 i kau3 chhui3-chhui3, sio i ti7 Khip-lun5 khoe-piN.  17). Tok8-tok8 hiah e5 soaN-thau5-toaN5 iau2-be7 tui3 I2-sek-liat8 tiong tu5-khi3; chong2-si7 A-sat e5 sim chit8-si3-lang5 choan-it.  18). A-sat chiong i e5 lau7-pe7 sou2 hun-piat choe3-seng3, kap i pun2-sin sou2 hun-piat choe3-seng3 e5 kim gun5, kap khi3-ku7, long2 toa3-jip8 Siong7-te3 e5 tian7.  19). Tui3 chit-si5 kau3 A-sat saN-chap8-gou7-ni5, bo5 koh u7 kau-chian3 e5 su7.

[16]	A-sat ong5 saN-chap8-lak8 ni5, I2-sek-liat8 ong5 Pa-sa chiuN7-lai5 kong-kek Iu5-tai7, khi2 Lah8-ma2, beh chou2-tong3 lang5 chhut-jip8 ti7 Iu5-tai7 ong5 A-sat hia.  2). A-sat chiu7 tui3 Ia5-ho5-hoa e5 tian7 kap ong5-kiong e5 hu2-khou3, theh8-chhut kim gun5, sang3 hou7 khia7-khi2 ti7 Tai7-ma2-sek e5 A-lan5 ong5 Pian7-hap-tat8, kong2,  3). Goa2 kap li2 u7 iok, chhin-chhiuN7 cheng5 goa2 e5 lau7-pe7 kap li2 e5 lau7-pe7 chit8-iuN7; taN goa2 eng7 kim gun5 sang3 li2; chhiaN2 li2 khi3 hoe3-bo5 li2 kap I2-sek-liat8 ong5 Pa-sa sou2 lip8 e5 iok, hou7 i li7-khui goa2.  4). Pian7-hap-tat8 thiaN-than3 A-sat ong5 e5 oe7, chhe i hiah e5 kun-tiuN2 khi3 kong-kek I2-sek-liat8 e5 siaN5; in chiu7 kong-phoa3 I2-hun5, Tan3, A-pek-ma2-im, i2-kip8 Na2-hut-tha-li7 it-chhe3 hu2-khou3 e5 siaN5.  5). Pa-sa thiaN-kiN3 chiu7 theng5-kang, bo5 koh khi2 Lah8-ma2.  6). Tui3 an2-ni A-sat ong5 chhoa7 Iu5-tai7 cheng3-lang5; in chiu7 poaN-soa2 Pa-sa sou2 eng7 lai5 khi2 Lah8-ma2 e5 chioh8-thau5 kap chha5, eng7 i lai5 khi2 Ka-pa kap Bi2-su-pa.
	7). Hit-si5 sian-kian3 Hap-na2-ni5 lai5 kiN3 Iu5-tai7 ong5 A-sat, ka7 i kong2, In-ui7 li2 oa2-kho3 A-lan5 ong5, bo5 oa2-kho3 Ia5-ho5-hoa li2 e5 Siong7-te3, sou2-i2 A-lan5 ong5 e5 kun-peng thoat-li7 li2 e5 chhiu2.  8). Kou2-sit8 lang5 kap Lou7-pi2 lang5 kiam2 m7-si7 toa7 e5 kun-tui7, u7 choe7-choe7 chian3-chhia kap be2-peng mah? Tok8-tok8 in-ui7 li2 oa2-kho3 Ia5-ho5-hoa, I chiu7 chiong in kau ti7 li2 e5 chhiu2.  9). In-ui7 Ia5-ho5-hoa e5 bak8-chiu ti7 choan5-toe7 khoaN3-lai5 khoaN3-khi3; kiN3-na7 choan-sim ng3 I e5, I beh hian2-beng5 I e5 toa7 khui3-lat8 pang-chan7 i.  Ti7 chit e5 tai7-chi3, li2 sou2 kiaN5 si7 gong7; in-ui7 an2-ni, i2-au7 li2 beh u7 kau-chian3 e5 su7.  10). A-sat chiu7 siu7-khi3 sian-kian3, koaiN i ti7 kaN--nih; in-ui7 i ui7-tioh8 chit-kiaN7 su7 toa7 siu7-khi3.  Hit-si5 A-sat ia7 phaiN2 khoan2-thai7 peh-siN3-tiong kui2-na7 lang5.  11). A-sat sou2 kiaN5 e5 su7, tui3-thau5 kau3-be2, long2 ki3 ti7 Iu5-tai7 kap I2-sek-liat8 chiah e5 ong5 e5 ki3-liok8.  12). A-sat ong5 saN-chap8-kau2--ni5, i e5 kha u7 phoa3-piN7, piN7 chin siong-tiong7.  Phoa3-piN7 e5 si5 bo5 kiu5 Ia5-ho5-hoa, tok8-tok8 khi3 kiu5 i-seng.  13). A-sat choe3 ong5 si3-chap8-it ni5 chiu7 si2; kap i e5 liat8-chou2 saN-kap khun3;  14). bai5-chong3 ti7 i ka-ki7 e5 bong7, chiu7-si7 i ti7 Tai7-pit8 e5 siaN5 ui7 ka-ki7 sou2 chhak8 e5, he7 ti7 bin5-chhng5--nih; i e5 bin5-chhng5 u7 phang-hiuN moa2-moa2, chiu7-si7 chiau3 tiau-ho5 hiuN e5 hoat sou2 chhong3--e5.  Peh-siN3 ui7-tioh8 i kiaN5 choe7-choe7 sio e5 le2-sou3.

[17]	A-sat e5 kiaN2 Iok-sa-hoat soa3-chiap i choe3-ong5, ka-ki7 kiong5-seng7, ti2-tek8 I2-sek-liat8.  2). An-ti3 kun-peng ti7 Iu5-tai7 hiah e5 kian-kou3 e5 siaN5, kok siat hong5-siu2 e5 peng ti7 Iu5-tai7 toe7, kap i e5 lau7-pe7 A-sat sou2 chhu2 I2-hoat-lian5 hiah e5 siaN5.  3). Ia5-ho5-hoa kap Iok-sa-hoat ti7-teh, in-ui7 i kiaN5 i e5 chou2 Tai7-pit8 khi2-thau5 kiaN5 e5 lou7, bo5 chhe7 hiah e5 Pa-lek8;  4). tok8-tok8 chhe7 i e5 lau7-pe7 e5 Siong7-te3, kiaN5 I e5 kai3-beng7, bo5 chiau3 I2-sek-liat8 lang5 e5 sou2 kiaN5.  5). Sou2-i2 Ia5-ho5-hoa kian-kou3 i e5 kok-ui7, Iu5-tai7 cheng3-lang5 hian3 le2-mih8 hou7 Iok-sa-hoat.  I chiu7 u7 choe7-choe7 he3-chai5 kap eng5-kng.  6). I hun3-chi3 kiaN5 Ia5-ho5-hoa e5 to7-lou7; koh tui3 Iu5-tai7 tu5-khi3 hiah e5 soaN-thau5-toaN5, kap hiah e5 A-sia3-lah8.  7). I choe3 ong5 te7-saN ni5 chiu7 chhe i e5 jin5-sin5 Pian7-hai5-i-lek8, Go5-pa-ti2, Sat-ka-li7-nga2, Na2-than2-giap8, Bi2-kai-a, khi3 Iu5-tai7 tak8 e5 siaN5 ka3-si7 peh-siN3.  8). Kap in khi3 e5 u7 Li7-bi7 lang5, Si7-ma2-nga2, Ni5-tham3-nga2, Se-pa-te7-nga2, A-sat-hek, Si7-bi2-lah8-boat8, Iok-na2-tan, A-to-ni5-nga2, To-pi2-nga2, To5-pa-to-ni5-nga2; koh u7 che3-si I2-li7-sa-ma2, Iok-lan5, ia7 kap in khi3.  9). In ti7 Iu5-tai7 ka3-si7, u7 toa3 Ia5-ho5-hoa lut8-hoat e5 chheh, pian3-kiaN5 Iu5-tai7 tak8 e5 siaN5, ka3-si7 peh-siN3.
	10). Ia5-ho5-hoa hou7 Iu5-tai7 si3-ui5 tak8 pang-kok chin kiaN, m7-kaN2 kap Iok-sa-hoat kau-chian3.  11). Hui-li7-su7 lang5 u7-e5 sang3 le2-mih8 chin3-kong3 gun5 hou7 Iok-sa-hoat; A-lah8-pek lang5 ia7 toa3 kui-kun5 cheng-siN hou7 i, chiu7-si7 mi5-iuN5-kang2 chhit-chheng chhit-pah chiah, soaN-iuN5-kang2 chhit-chheng chhit-pah chiah.  12). Iok-sa-hoat chiam7-chiam7 kiong5-toa7 kau3-kek8, ti7 Iu5-tai7 khi2 iaN5-che7 kap hu2-khou3 e5 siaN5.  13). I ti7 Iu5-tai7 chiah e5 siaN5 u7 choe7-choe7 kong-chok: koh ti7 Ia5-lou7-sat-leng2 u7 chian3-su7, chiu7-si7 toa7 koan5-leng5 e5 iong2-su7.  14). In e5 siau3-giah8, chiau3 chong-chok8 ki3 ti7 e7-bin7.  Iu5-tai7 chok8 e5 chhian-chong2: Ap-na2 choe3 thong2-leng2, chhoa7 toa7 koan5-leng5 e5 iong2-su7 saN-chap8-ban7;  15). koh loh8-lai5 si7 thong2-leng2, Iok-hap-lan5, chhoa7 ji7-chap8-poeh-ban7 iong2-su7;  16). koh loh8-lai5 si7 Se3-ki-li7 e5 kiaN2 A-ma2-su-nga2, i kam-goan7 hian3 ka-ki7 hou7 Ia5-ho5-hoa, chhoa7 toa7 koan5-leng5 e5 iong2-su7 ji7-chap8-ban7.  17). Pian7-nga2-bin2 chok8 u7 toa7 koan5-leng5 e5 iong2-su7 I2-li7-nga2-tai7, chhoa7 kiah8 keng-chiN3 kap koaN7 pin5-pai5-e5 ji7-chap8-ban7;  18). koh loh8-lai5 si7 Iok-sat-poat chhoa7 pi7-pan7 kau-chian3-e5 chap8-poeh-ban7.  19). Chiah e5 long2 si7 su-hau7 ong5--e5, leng7-goa7 u7 ong5 sou2 an-ti3 ti7 Iu5-tai7 tak8 e5 kian-kou3 e5 siaN5--e5.

[18]	Iok-sa-hoat u7 choe7-choe7 he3-chai5 kap eng5-kng, chiu7 kap A-hap kiat-chhin.  2). Ke3 kui2-na7 ni5, i loh8-khi3 Sat-ma2-li7-a kiN3 A-hap; A-hap ui7-tioh8 i kap te3 i e5 peh-siN3, thai5 choe7-choe7 gu5, iuN5, khng3 i kap i saN-kap khi3 Ki-liat8 e5 Lah8-boat8.  3). I2-sek-liat8 ong5 A-hap ka7 Iu5-tai7 ong5 Iok-sa-hoat kong2, Li2 beh kap goa2 khi3 Ki-liat8 e5 Lah8-boat8 a2-m7? In3 kong2, Goa2 chhin-chhiuN7 li2, goa2 e5 peh-siN3 chhin-chhiuN7 li2 e5 peh-siN3, goan2 beh kap li2 khi3 kau-chian3.  4). Iok-sa-hoat ka7 I2-sek-liat8 ong5 kong2, ChhiaN2 li2 tai7-seng mng7 Ia5-ho5-hoa e5 i3-su3.  5). I2-sek-liat8 ong5 chiu7 chu7-chip8 sian-ti si3-pah lang5, mng7 in kong2, Goan2 tioh8 chiuN7 khi3 Ki-liat8 e5 Lah8-boat8 lai5 kau-chian3, a2-si7 tioh8 soah ah? In in3 kong2, Thang chiuN7-khi3; in-ui7 Siong7-te3 beh eng7 in kau ti7 ong5 e5 chhiu2.  6). Iok-sa-hoat kong2, Ti7-chia kiam2 bo5 iau2 u7 Ia5-ho5-hoa e5 sian-ti hou7 lan2 thang tui3 i lai5 mng7 mah?  7). I2-sek-liat8 ong5 ka7 Iok-sa-hoat kong2, Iau2 u7 chit8-lang5 lan2 thang tui3 i lai5 mng7 Ia5-ho5-hoa; chong2-si7 goa2 oan3-hun7 i, in-ui7 i sou2 chham3-gu2 goa2 e5, bo5 chit8-hang7 ho2, chi2-u7 siong5-siong5 kong2 chai-e7 na7-tiaN7.  Chit lang5 si7 Im-lah8 e5 kiaN2 Bi2-kai-nga2.  Iok-sa-hoat kong2, ChhiaN2 ong5 boh8-tit an2-ni kong2.  8). I2-sek-liat8 ong5 chiu7 tiau3 chit8 e5 koaN-oan5 lai5, kong2, Li2 khi3 kio3 Im-lah8 e5 kiaN2 Bi2-kai-nga2 kin2-kin2 lai5.  9). I2-sek-liat8 ong5 kap Iu5-tai7 ong5 Iok-sa-hoat tak8-e5 che7 i e5 cho7-ui7, chheng7 le2-hok8, che7 ti7 Sat-ma2-li7-a siaN5-mng5-khau2 khoah e5 sou2-chai7; cheng3 sian-ti tak8-e5 ti7 in e5 bin7-cheng5 chham3-gu2.  10). Ki-na2-na2 e5 kiaN2 Se-ti2-ka choe3 thih-kak, kong2, Ia5-ho5-hoa an2-ni kong2, Li2 beh eng7 chiah-e5 tak A-lan5 lang5, kau3 in biat8-bo5.  11). Cheng3 sian-ti long2 an2-ni chham3-gu2 kong2, Thang chiuN7-khi3 Ki-liat8 e5 Lah8-boat8, beh tek-seng3; in-ui7 Ia5-ho5-hoa beh chiong i kau ti7 ong5 e5 chhiu2.
	12). Hit-e5 khi3 kio3 Bi2-kai-nga2 e5 su3-chia2 ka7 i kong2, KhoaN3 ah, cheng3 sian-ti long2 kong2 chit8-iuN7 oe7, tui3 ong5 kong2 ho2-su7; kiu5 li2 sou2 kong2-e5 kap in saN-tang5, piN5-piN5 kong2 ho2-oe7.  13). Bi2-kai-nga2 kong2, Goa2 ki2 eng2-oah8 e5 Ia5-ho5-hoa chiu3-choa7 lai5 kong2, goa2 e5 Siong7-te3 kong2 sim2-mih8, goa2 beh kong2 i.  14). Bi2-kai-nga2 kau3 ong5 e5 bin7-cheng5, ong5 mng7 i kong2, Bi2-kai-nga2 ah, goan2 tioh8 chiuN7-khi3 Ki-liat8 e5 Lah8-boat8 lai5 kau-chian3, a2-si7 tioh8 soah ah? I in3 kong2, Thang chiuN7-khi3, beh tek-seng3; in-ui7 in beh siu7 kau-hu3 ti7 lin2 e5 chhiu2.  15). Ong5 tui3 i kong2, Goa2 tioh8 kui2-pai2 kah li2 chiu3-choa7, li2 thok Ia5-ho5-hoa e5 mia5, chi2-u7 tioh8 eng7 chin-sit8 ka7 goa2 kong2.  16). Bi2-kai-nga2 kong2, Goa2 khoaN3-kiN3 I2-sek-liat8 cheng3 peh-siN3 si3-soaN3 ti7 soaN--nih, chhin-chhiuN7 bo5 bok8-chia2 e5 iuN5 chit8-poaN; Ia5-ho5-hoa an2-ni kong2, Chiah-e5 bo5 chu2-lang5; in tak8-e5 thang peng5-an to3-khi3 in e5 ke.  17). I2-sek-liat8 ong5 ka7 Iok-sa-hoat kong2, Goa2 kiam2 bo5 ka7 li2 kong2, Chit lang5 sou2 beh chham3-gu2 goa2 e5, bo5 kong2 ho2-oe7, chi2-u7 chai-e7 na7-tiaN7?  18). Bi2-kai-nga2 kong2, Sou2-i2 lin2 tioh8 thiaN Ia5-ho5-hoa e5 oe7; goa2 khoaN3-kiN3 Ia5-ho5-hoa che7 ti7 po2-cho7, thiN-teng2 e5 ban7-kun khia7 ti7 I e5 cho2-iu7.  19). Ia5-ho5-hoa kong2, Chi7-chui7 beh in2-iu2 I2-sek-liat8 ong5 A-hap, hou7 i chiuN7-khi3 Ki-liat8 e5 Lah8-boat8, si2 ti7-hia ah? Chit-e5 kong2 an2-ni, hit-e5 kong2 an3-ni.  20). Au7-lai5 u7 chit8 e5 sin5 chhut-lai5, khia7 ti7 Ia5-ho5-hoa e5 bin7-cheng5, kong2, Goa2 beh in2-iu2 i.  Ia5-ho5-hoa mng7 i kong2, Li2 beh eng7 sim2-mih8 hoat-tou7?  21). I kong2, Goa2 beh chhut-khi3 choe3 peh8-chhat8 e5 sin5, ti7 i cheng3 sian-ti e5 chhui3.  Ia5-ho5-hoa kong2, Li2 beh in2-iu2 i, ia7 beh chiaN5--i; chhut-khi3 lai5 choe3 an2-ni.  22). TaN Ia5-ho5-hoa eng7 peh8-chhat8 e5 sin5 jip8 ti7 li2 chiah e5 sian-ti e5 chhui3.  Ia5-ho5-hoa lun7-kau3 li2 u7 kong2 chai-e7.  23). Ki-na2-na2 e5 kiaN2 Se-ti2-ka chin3-cheng5, sian3 Bi2-kai-nga2 e5 chhui3-phoe2, kong2, Ia5-ho5-hoa e5 sin5 tui3 toh-loh8 chit8-tiau5-lou7 li7-khui goa2 lai5 kap li2 kong2 ah?  24). Bi2-kai-nga2 kong2, KhoaN3 ah, li2 jip8 lai7-pang5 ka-ki7 bih, hit-jit8 chiu7 beh khoaN3-kiN3.  25). I2-sek-liat8 ong5 kong2, Tioh8 toa3 Bi2-kai-nga2 khi3 kau siaN5-siu2 A-bun5, kap ong5 e5 kiaN2 Iok-a-si, kong2,  26). Ong5 an2-ni kong2, Eng7 chit lang5 koaiN ti7 kaN--nih, eng7 kan-khou2 e5 piaN2 kan-khou2 e5 chui2 hou7 i chiah8, theng3-hau7 goa2 peng5-an to3-lai5.  27). Bi2-kai-nga2 kong2, Li2 na7 chin-chiaN3 peng5-an to3-lai5, chiu7-si7 Ia5-ho5-hoa bo5 thok goa2 kong2.  Koh kong2, Chiah e5 peh-siN3 ah, lin2 long2 tioh8 thiaN.
	28). I2-sek-liat8 ong5 kap Iu5-tai7 ong5 Iok-sa-hoat chiuN7-khi3 Ki-liat8 e5 Lah8-boat8.  29). I2-sek-liat8 ong5 ka7 Iok-sa-hoat kong2, Goa2 beh kai2-chong chiuN7-tin7, li2 thang chheng7 ong5-hok8.  I2-sek-liat8 ong5 chiu7 kai2-chong, in chiu7 chiuN7-tin7.  30). A-lan5 ong5 u7 hoan-hu3 i e5 chian3-chhia e5 koaN-tiuN2 kong2, Bo5-lun7 toa7-soe3 m7-thang kap in kau-chian3, chi2-u7 kap I2-sek-liat8 ong5 kau-chian3.  31). Chian3-chhia e5 koaN-tiuN2 khoaN3-kiN3 Iok-sa-hoat chiu7 kong2, Che si7 I2-sek-liat8 ong5, chiu7 oat8-ke3--khi3 beh kap i kau-chian3.  Iok-sa-hoat chiu7 hau2-kiu3, Ia5-ho5-hoa chiu7 pang-chan7 i; Siong7-te3 ia7 kam2-tong7 in li7-khui i.  32). Chian3-chhia e5 koaN-tiuN2 khoaN3-kiN3 m7-si7 I2-sek-liat8 ong5 chiu7 oat8-tng2 bo5 tui i.  33). U7 chit8-lang5 ngou2-jian5 khui-keng, sia7-jip8 I2-sek-liat8 ong5 chian3-kah e5 kap-choa7; ong5 ka7 koaN2-chhia--e5 kong2, Li2 oat8-tng2 chhiu2, toa3 goa2 chhut-tin7; in-ui7 goa2 tioh8 tang7-siong lah.  34). Hit-jit8 kau-chian3 e5 se3-bin7 na2 beng2-liat8; I2-sek-liat8 ong5 bian2-kiong2 khia7 ti7 chhia--nih, ti2-tng A-lan5 lang5, kau3 e5-hng; chha-put-to jit8-loh8 e5 si5, chiu7 si2.

[19]	Iu5-tai7 ong5 Iok-sa-hoat peng5-an to3-khi3 Ia5-lou7-sat-leng2 kau3 i e5 chhu3.  2). Sian-kian3 Hap-na2-ni5 e5 kiaN2 Ia5-hou7 chhut-lai5 ngia5-chih Iok-sa-hoat ong5, ka7 i kong2, Li2 pang-chan7 phaiN2-lang5, thiaN3 oan3-hun7 Ia5-ho5-hoa e5 lang5, hap8-gi5 mah? In-ui7 an2-ni Ia5-ho5-hoa e5 siu7-khi3 lim5-kau3 li2.  3). Na7-si7 li2 iau2 u7 ho2-su7 ti7-teh; in-ui7 li2 tui3 chit e5 toe7-hng tu5-khi3 A-su-tha-liok8, koh tiaN7-tioh8 li2 e5 sim chhe7 Siong7-te3.
	4). Iok-sa-hoat tiam3 ti7 Ia5-lou7-sat-leng2; au7-lai5 koh chhut-khi3 sun5-si7 peh-siN3 e5 tiong-kan, tui3 Piat8-si7-pa kau3 I2-hoat-lian5 soaN-toe7, chhoa7 peh-siN3 kui-ng3 Ia5-ho5-hoa in liat8-chou2 e5 Siong7-te3.  5). Koh siat-lip8 sim2-phoaN3-koaN ti7 keng2-lai7, ti7 Iu5-tai7 kian-kou3 e5 siaN5; tak8 e5 siaN5 long2 an2-ni.  6). Ka7 hiah e5 sim2-phoaN3-koaN kong2, Kin2-sin7 lin2 e5 sou2-choe3; in-ui7 lin2 sim2-phoaN3 m7-si7 ui7-tioh8 lang5, si7 ui7-tioh8 Ia5-ho5-hoa; lin2 sim2-phoaN3 e5 si5, I kap lin2 ti7-teh.  7). TaN lin2 tioh8 kiaN-ui3 Ia5-ho5-hoa; kin2-sin7 choe3 tai7-chi3; in-ui7 Ia5-ho5-hoa lan2 e5 Siong7-te3 bo5-u7 put-gi7, bo5 phian-than2, bo5 siu7 pou3-lou7.  8). Iok-sa-hoat tui3 Li7-bi7 lang5, kap che3-si, kap I2-sek-liat8 chok8-tiuN2 tiong, siat-lip8 lang5, ti7 Ia5-lou7-sat-leng2 ui7 Ia5-ho5-hoa phoaN3-toan3 tai7-chi3, kap saN-ko3.  In chiu7 to3-khi3 Ia5-lou7-sat-leng2.  9). I koh beng7-leng7 in kong2, Lin2 tioh8 kiaN-ui3 Ia5-ho5-hoa, chin7-tiong seng5-sit8 sim lai5 kiaN5 chit e5 tai7-chi3.  10). KiN3-na7 lin2 e5 hiaN-ti7 tiam3 ti7 in hiah e5 siaN5--e5, na7 u7 oan-ke e5 su7, lai5 chiu7-kun7 lin2, bo5-lun7 sim2-mih8 tai7-chi3, hek8-si7 ui7-tioh8 lau5 huih, a2-si7 ti7 lut8-hoat kap kai3-beng7, a2-si7 lut8-le7 kap hoat-tou7 e5 tiong-kan, lin2 tioh8 keng2-kai3 in, m7-thang tek-choe7 Ia5-ho5-hoa, ti3-kau3 siu7-khi3 lim5-kau3 lin2, kap lin2 e5 hiaN-ti7; lin2 an2-ni choe3, chiu7 bo5 choe7.  11). KhoaN3 ah, kiN3-na7 siok8 Ia5-ho5-hoa e5 su7, u7 che3-si-thau5 A-ma2-li7-nga2 koan2-li2 lin2; kiN3-na7 siok8 ong5 e5 su7, u7 Iu5-tai7 e5 chok8-tiuN2 I2-sit8-ma2-li7 e5 kiaN2 Se-pa-te7-nga2 koan2-li2 lin2.  Ti7 lin2 e5 bin7-cheng5 u7 Li7-bi7 lang5 choe3 koaN-tiuN2; lin2 tioh8 ho2-taN2 choe3 tai7-chi3, goan7 Ia5-ho5-hoa kap ho2-lang5 ti7-teh.

[20]	Chit-tiap8 liau2-au7, Mou5-ap lang5 kap A-bun5 lang5, koh u7 Bi2-ou-ni5 lang5, saN-kap lai5, beh kap Iok-sa-hoat kau-chian3.  2). U7 lang5 lai5 po3 Iok-sa-hoat kong2, Tui3 hai2-goa7 tui3 A-lan5 hia u7 toa7 kun-tui7 lai5 kong-kek li2; taN in ti7 Hap-se2-sun3-tha-ma2, chiu7-si7 Un2-ki-ti2.  3). Iok-sa-hoat chiu7 kiaN, tiaN7-tioh8 i3-su3 khun2-kiu5 Ia5-ho5-hoa; ti7 Iu5-tai7 choan5-toe7 soan-pou3 kim3-chiah8.  4). Tui3 an2-ni Iu5-tai7 lang5 chu7-hoe7, kiu5 Ia5-ho5-hoa pang-chan7; Iu5-tai7 tak8 e5 siaN5 long2 u7 lang5 chhut-lai5 chhe7 Ia5-ho5-hoa.
	5). Iok-sa-hoat chiu7 ti7 Iu5-tai7 kap Ia5-lou7-sat-leng2 e5 hoe7-tiong, khia7 ti7 Ia5-ho5-hoa tian7 e5 sin-iN7 e5 thau5-cheng5, kong2,  6). Ia5-ho5-hoa goan2 e5 liat8-chou2 e5 Siong7-te3 ah, Li2 kiam2 m7-si7 ti7 thiN--nih e5 Siong7-te3 mah? Li2 kiam2 m7-si7 liat8-pang ban7-kok e5 chu2-chaiN2 mah? ti7 Li2 e5 chhiu2 u7 koan5-leng5 u7 khui3-lat8, bo5 chit8-e5 oe7 ti2-tek8 li2.  7). Goan2 e5 Siong7-te3 ah, Li2 kiam2 m7-si7 bat ti7 Li2 e5 peh-siN3 I2-sek-liat8 lang5 e5 bin7-cheng5 koaN2-tiok8 chit e5 toe7-hng khia7-khi2 e5 peh-siN3, chiong i siuN2-su3 Li2 e5 peng5-iu2 A-pek-lah8-han2 e5 hou7-e3 kau3 eng2-oan2 mah?  8). In chiu7 tiam3 ti7 chit e5 toe7-hng, koh in-ui7 Li2 e5 mia5 ti7-chia ka7 Li2 khi2 chit8 keng seng3-sou2, kong2,  9). Siat-su2 u7 chai-e7 lim5-kau3 goan2, hek8-si7 to-kiam3, khian3-chek, Hek8-si7 un-ek8, ki-hng, tng hoan7-lan7 e5 si5, goan2 beh khia7 ti7 chit keng e5 thau5-cheng5, ti7 Li2 e5 bin7-cheng5 khun2-kiu5 Li2; in-ui7 Li2 e5 mia5 si7 tiam3-ti7 chit keng tian7, Li2 beh thiaN lai5 chin2-kiu3.  10). Cheng5 I2-sek-liat8 lang5 chhut Ai-kip8 toe7 e5 si5, Li2 m7-chun2 in chhim-hoan7 A-bun5 lang5, Mou5-ap lang5, kap Se-jiN2-soaN lang5; chiu7 li7-khui in, bo5 biat8 in.  11). KhoaN3 ah, in taN chaiN2-iuN7 po3-eng3 goan2, lai5 koaN2-tiok8 goan2 chhut Li2 e5 giap8, chiu7-si7 Li2 siuN2-su3 goan2, hou7 goan2 seng5-chiap e5.  12). Goan2 e5 Siong7-te3 ah, Li2 bo5 beh chek-hoat8 in mah? in-ui7 goan2 bo5 lat8 thang ti2-tng chit-e5 lai5 kong-kek goan2 e5 toa7 kun-tui7, goan2 ia7 m7-chai tioh8 chaiN2-iuN7 kiaN5, goan2 e5 bak8-chiu choan-choan ng3 Li2.  13). Iu5-tai7 cheng3-lang5, kap in e5 soe3-han3 gin2-na2, in e5 bou2, in e5 kiaN2-ji5, long2 khia7 ti7 Ia5-ho5-hoa e5 bin7-cheng5.
	14). Hit-si5 Ia5-ho5-hoa e5 Sin5 ti7 kong-hoe7 tiong lim5-kau3 Nga2-hap-sek; i si7 Li7-bi7 lang5 A-sat e5 hou7-e3, Ma2-tham3-nga2 e5 goan5-sun, Ia5-li7 e5 cheng-sun, Pi2-na2-nga2 e5 sun, Sat-ka-li7-nga2 e5 kiaN2.  15). I kong2, Iu5-tai7 cheng3-lang5, Ia5-lou7-sat-leng2 khia7-khi2 e5 peh-siN3, kap Iok-sa-hoat ong5 li2, long2 tioh8 thiaN; Ia5-ho5-hoa tui3 lin2 an2-ni kong2, Boh8-tit in-ui7 chit e5 toa7 kun-tui7 lai5 kiaN, lai5 lun2; in-ui7 chit e5 kau-chian3 m7-si7 chai7-ti7 lin2, chiu7-si7 chai7-ti7 Siong7-te3.  16). Bin5-a2-jit8 lin2 tioh8 loh8-khi3 chih-tin7; in tui3 Se2-su soaN-phiaN5 chiuN7 lai5, lin2 beh ti7 Ia5-lou2-i-lek8 khong3-ia2 thau5-cheng5 e5 soaN-kok-khau2 tu2-tioh8 in.  17). Chit-pai2 lin2 m7-bian2 kau-chian3; Iu5-tai7 kap Ia5-lou7-sat-leng2 ah, lin2 tioh8 pai5-tin7 khia7-teh, khoaN3 Ia5-ho5-hoa chin2-kiu3 lin2; m7-bian2 kiaN, m7-bian2 lun2, bin5-a2-jit8 tioh8 chhut-khi3 in hia; in-ui7 Ia5-ho5-hoa kap lin2 ti7-teh.  18). Iok-sa-hoat chiu7 aN3-thau5 phak ti7 toe7-nih; Iu5-tai7 cheng3-lang5, kap Ia5-lou7-sat-leng2 khia7-khi2 e5 peh-siN3, ia7 phak ti7 Ia5-ho5-hoa e5 bin7-cheng5, keng3-pai3 Ia5-ho5-hoa.  19). Ko-hat chok8 kap Kho2-lah8-chok8 e5 Li7-bi7 lang5, long2 khia7--khi2-lai5, eng7 kek8-toa7 e5 siaN o-lo2 Ia5-ho5-hoa I2-sek-liat8 e5 Siong7-te3.
	20). Keh jit8 in cha2-cha2 khi2-lai5, chhut-khi3 The5-ko-a e5 khong3-ia2; chhut-khi3 e5 si5, Iok-sa-hoat khia7-teh kong2, Iu5-tai7 lang5, kap Ia5-lou7-sat-leng2 khia7-khi2 e5 peh-siN3 ah, tioh8 thiaN goa2, lin2 tioh8 sin3 Ia5-ho5-hoa lin2 e5 Siong7-te3, chiu7 beh khia7-chai7; sin3 I e5 sian-ti chiu7 beh heng-thong.  21). I i2-keng kap peh-siN3 gi7-lun7, chiu7 siat-lip8 chhiuN3-koa o-lo2 Ia5-ho5-hoa e5, hou7 in chheng7 seng3 koh sui2 e5 saN, kiaN5 ti7 kun-tui7 e5 thau5-cheng5 o-lo2 Ia5-ho5-hoa, kong2, Tioh8 kam2-sia7 Ia5-ho5-hoa; in-ui7 i e5 chu5-ai3 eng2-oan2 ti7-teh.  22). In tu2-a2 chhiuN3-koa o-lo2 e5 si5, Ia5-ho5-hoa chiu7 phai3 bai5-hok8 e5 peng kong-kek hiah e5 lai5 kong-kek Iu5-tai7 e5 A-bun5, Mou5-ap, kap Se-jiN2 soaN e5 lang5; in chiu7 siu7-phah.  23). In-ui7 A-bun5 kap Mou5-ap lang5 khi2--lai5 kong-kek tiam3-ti7 Se-jiN2 soaN e5 lang5, it-chin7 thai5 lai5 biat8 in; it-chin7 biat8 tiam3-ti7 Se-jiN2 e5 lang5 liau2-au7, in tak8-e5 hun-peng5 saN chau5-biat8.  24). Iu5-tai7 lang5 kau3 khong3-ia2 siu2-bang7 e5 lau5, khoaN3-kiN3 hiah e5 toa7 kun-tui7; khoaN3 ah, sin-si to2 ti7 toe7--nih, bo5 chit8-e5 chau2-li7.  25). Iok-sa-hoat kap i e5 peh-siN3 lai5 chhiuN2 in e5 chai5-but8, ti7 in tiong-kan chhe7-tioh8 choe7-choe7 chai5-but8, i-hok8, po2-poe3; in pak choe3 ka-ki7-e5, choe7 kau3 toa3-boe7-khi3.  In chhiuN2 mih8 kau3 saN-jit8, in-ui7 chin-choe7.  26). Te7-si3-jit8 in chu7-chip8 ti7 Pi2-lah8-ka e5 soaN-kok; in-ui7 ti7-hia o-lo2 Ia5-ho5-hoa, sou2-i2 hit sou2-chai7 mia5-kio3 Pi2-lah8-ka soaN-kok, kau3 ti7 kin-a2-jit8.  27). In chiu7 to3-khi3, chiu7-si7 Iu5-tai7 kap Ia5-lou7-sat-leng2 e5 lang5, Iok-sa-hoat ti7 in e5 thau5-cheng5, tai7-ke hoaN-hi2 to3-khi3 Ia5-lou7-sat-leng2; in-ui7 Ia5-ho5-hoa hou7 in thai5-iaN5 tui3-tek8, lai5 hoaN-hi2 khoai3-lok8.  28). In toaN5-khim5, toaN5-sek, pun5 ho7-thau5, lai5 Ia5-lou7-sat-leng2, kau3 Ia5-ho5-hoa e5 tian7.  29). Liat8-pang chiah e5 kok thiaN-kiN3 Ia5-ho5-hoa thai5-iaN5 I2-sek-liat8 e5 tui3-tek8, chiu7 kiaN Siong7-te3.  30). An2-ni Iok-sa-hoat e5 kok thai3-peng5; in-ui7 i e5 Siong7-te3 siuN2-su3 i si3-ui5 peng5-an.
	31). Iok-sa-hoat choe3 Iu5-tai7 ong5; che7-ui7 e5 si5 saN-chap8-gou7 he3; ti7 Ia5-lou7-sat-leng2 choe3 ong5 lek8-ke3 ji7-chap8-gou7 ni5; I e5 lau7-bu2 mia5 kio3 A-sou-pa, chiu7-si7 Si7-li7-hi e5 cha-bou2-kiaN2.  32). Iok-sa-hoat kiaN5 i e5 lau7-pe7 A-sat e5 lou7, bo5 phian-oai, kiaN5 Ia5-ho5-hoa sou2 khoaN3-choe3 ho2 e5 su7.  33). Chong2-si7 soaN-thau5-toaN5 iau2-be7 hoe3-bo5, koh peh-siN3 ia7 be7 u7 tiaN7-tioh8 sim-i3 kui-ng3 in liat8-chou2 e5 Siong7-te3.  34). Iok-sa-hoat ki5-u5 e5 su7, tui3-thau5 kau3-be2, long2 ki3 ti7 Hap-na2-ni5 e5 kiaN2 Ia5-hou7 e5 chheh, hit e5 chheh ia7 liat8 ti7 I2-sek-liat8 liat8-ong5 e5 chheh.
	35). Hit-si5 liau2-au7, Iu5-tai7 ong5 Iok-sa-hoat kap I2-sek-liat8 ong5 A-hap-sia7 kiat-kau.  A-hap-sia7 kiaN5 phaiN2 kau3-kek8.  36). Nng7 e5 ong5 saN-kap cho7-chun5 beh khi3 Tha-si; chiu7 ti7 I2-sun5-ka-piat8 cho7-chun5.  37). Hit-si5 Ma2-li7-sa lang5, To-tai7-oa2 e5 kiaN2 I2-li7-i2-sia7, eng7 chham3-gu2 kong-kek Iok-sa-hoat kong2, In-ui7 li2 kiat-kau A-hap-sia7, Ia5-ho5-hoa pho3-hoai7 li2 e5 sou2 choe3.  Tui3 an2-ni chun5 chiu7 phoa3, boe7-oe7 khi3 Tha-si.

[21]	Iok-sa-hoat kap i e5 liat8-chou2 tang5 khun3, kap i e5 liat8-chou2 chong3 ti7 Tai7-pit8 e5 siaN5.  I e5 kiaN2 Ia5-ho5-lam5 soa3-chiap i choe3 ong5.  2). Ia5-ho5-lam5 u7 kui2-na7 e5 sio2-ti7, chiu7-si7 Iok-sa-hoat e5 kiaN2, A-sat-li7-nga2, Ia5-iat, Sat-ka-li7-nga2, A-sat-li7-nga2, Bi2-ka-lek8, Si7-hoat-the5-a; chiah-e5 long2 si7 I2-sek-liat8 ong5 Iok-sa-hoat e5 kiaN2.  3). In lau7-pe7 eng7 choe7-choe7 but8-giap8 hou7 in; chiu7-si7 kim-gun5 po2-poe3 kap Iu5-tai7 toe7 kian-kou3 e5 siaN5 hou7 in; chong2-si7 eng7 kok-ui7 hou7 Ia5-ho5-lam5, in-ui7 i si7 toa7-kiaN2.  4). Ia5-ho5-lam5 khi2-lai5 che7 i e5 lau7-pe7 e5 ui7, ka-ki7 kiong5-seng7, chiu7 eng7 to thai5-si2 i e5 cheng3 sio2-ti7, kap I2-sek-liat8 kui2-na7 e5 siu2-leng2.  5). Ia5-ho5-lam5 che7-ui7 e5 si5, saN-chap8-ji7 he3; ti7 Ia5-lou7-sat-leng2 choe3 ong5 kiong7 poeh-ni5.  6). I kiaN5 I2-sek-liat8 chiah e5 ong5 e5 lou7, kap A-hap e5 ke bo5 koh-iuN7; in-ui7 i chhoa7 A-hap e5 cha-bou2-kiaN2 choe3 bou2; kiaN5 Ia5-ho5-hoa sou2 khoaN3-choe3 phaiN2 e5 su7.  7). Chong2-si7 Ia5-ho5-hoa in-ui7 ka-ki7 kap Tai7-pit8 sou2 lip8 e5 iok, m7-kam biat8 Tai7-pit8 e5 ke, chiau3 I sou2 eng3-un2 e5, eng2-oan2 siuN2-su3 chit8 pha teng hou7 i kap i e5 kiaN2-sun.
	8). Tng Ia5-ho5-lam5 e5 ni5-kan, I2-tong poe7-poan7 Iu5-tai7, thoat-li7 i e5 chhiu2-thau5; ka-ki7 siat-lip8 ong5.  9). Ia5-ho5-lam5 chiu7 chhoa7 i hiah e5 kun-tiuN2, kap long2-chong2 e5 chian3-chhia ke3--khi3, thau3-mi5 khi2-lai5, phah ui5-khun3 i e5 I2-tong lang5, kap hiah e5 chhia-tiuN2.  10). An2-ni I2-tong lang5 poe7-poan7 Iu5-tai7, thoat-li7 i e5 chhiu2-thau5, kau3 kin-a2-jit8; siang5 hit-si5 Lip8-na2 lang5 ia7 poe7-poan7, thoat-li7 i e5 chhiu2-thau5; in-ui7 Ia5-ho5-lam5 khi3-sak Ia5-ho5-hoa i e5 liat8-chou2 e5 Siong7-te3.  11). I koh ti7 Iu5-tai7 e5 soaN khi2 soaN-thau5-toaN5, hou7 Ia5-lou7-sat-leng2 khia7-khi2 e5 peh-siN3 kiaN5 sia5-im5; koh iu2-hek8 Iu5-tai7 lang5.  12). Sian-ti I2-li7-a sia2-phoe kia3 hou7 Ia5-ho5-lam5, kong2, Ia5-ho5-hoa li2 e5 chou2 Tai7-pit8 e5 Siong7-te3 an2-ni kong2, In-ui7 li2 bo5 kiaN5 li2 e5 pe7 Iok-sa-hoat e5 lou7, kap Iu5-tai7 ong5 A-sat e5 lou7;  13). chiu7-si7 kiaN5 I2-sek-liat8 chiah e5 ong5 e5 lou7, koh hou7 Iu5-tai7 kap Ia5-lou7-sat-leng2 khia7-khi2 e5 peh-siN3 kiaN5 sia5-im5, chhin-chhiuN7 A-hap e5 ke kiaN5 sia5-im5 chit8-iuN7; koh thai5 li2 e5 lau7-pe7 e5 ke pi2 li2 khah-ho2 hiah e5 sio2-ti7;  14). sou2-i2 Ia5-ho5-hoa beh kang3 toa7 chai-e7 phah li2 e5 peh-siN3, kap li2 e5 kiaN2-ji5, li2 e5 bou2, i2-kip8 li2 it-chhe3 sou2-u7--e5.  15). Li2 e5 tng5-tou7 beh hoan7-tioh8 tang7-piN7, tak8-jit8 na2-tang7, ti3-kau3 li2 e5 tng5-a2 thut8--chhut-khi3.
	16). Ia5-ho5-hoa kek-tong7 Hui-li7-su7 lang5, kap oa2-kun7 Kou2-sit8 e5 A-lah8-pek lang5 e5 sim, lai5 kong-kek Ia5-ho5-lam5.  17). In chiuN7-lai5 kong-kek Iu5-tai7, chhim-jip8 keng2-lai7, chhiuN2-liah8 ong5-kiong-lai7 sou2 tu2-tioh8 e5 chai5-but8, kap i hiah e5 kiaN2, hiah e5 bou2; tu5 i e5 soah-be2 kiaN2 Iok-hap-su i2-goa7, bo5 ka7 i lau5 chit8 e5 kiaN2.  18). Chiah e5 tai7-chi3 i2-au7 Ia5-ho5-hoa phah i, hou7 i e5 tng5 hoan7-tioh8 boe7 i--tit e5 piN7.  19). An2-ni ku2-ku2, nng7-ni5 au7, i e5 tng5 ui7-tioh8 piN7 thut8--chhut-lai5, in-ui7 chit e5 piN7 tang7 chiu7 si2.  I e5 peh-siN3 bo5 ka7 i kiaN5 sio e5 le2-sou3, chhin-chhiuN7 cheng5 ka7 i e5 liat8-chou2 sou2 sio-e5 chit8-iuN7.  20). Ia5-ho5-lam5 che7-ui7 e5 si5 saN-chap8-ji7 he3, ti7 Ia5-lou7-sat-leng2 choe3 ong5 kiong7 poeh ni5.  I li7-khui se3-kan bo5 lang5 it-tioh8 i; lang5 bai5-chong3 i ti7 Tai7-pit8 e5 siaN5, tok8-tok8 bo5 ti7 liat8-ong5 e5 bong7.

[22]	Ia5-lou7-sat-leng2 khia7-khi2 e5 peh-siN3 siat-lip8 Ia5-ho5-lam5 e5 soah-be2 kiaN2 A-hap-sia7 soa3-chiap i choe3 ong5; in-ui7 te3 A-lah8-pek lang5 kau3 iaN5 e5 kun-tui7, u7 thai5-si2 i hiah e5 toa7-kiaN2.  An2-ni Iu5-tai7 ong5 Ia5-ho5-lam5 e5 kiaN2 A-hap-sia7 choe3 ong5.  2). A-hap-sia7 che7-ui7 e5 si5 si3-chap8-ji7 he3; ti7 Ia5-lou7-sat-leng2 choe3 ong5 chit8-ni5.  I e5 lau7-bu2 mia5 kio3 A-tha-li7-nga2, si7 Am3-li7 e5 cha-bou2-sun.  3). I ia7 kiaN5 A-hap e5 ke e5 lou7; in-ui7 i e5 lau7-bu2 chi2-hui i kiaN5 phaiN2.  4). I kiaN5 Ia5-ho5-hoa sou2 khoaN3-choe3 phaiN2 e5 su7, chhin-chhiuN7 A-hap e5 ke chit8-iuN7; in-ui7 i e5 lau7-pe7 si2 liau2-au7, u7 A-hap ke e5 lang5 lai5 ka7 i chi2-hui, ti3-kau3 pai7-hoai7.  5). I thiaN-than3 in e5 ke3-bou5; kap I2-sek-liat8 ong5 A-hap e5 kiaN2 Ia5-ho5-lam5 saN-kap khi3 Ki-liat8 e5 Lah8-boat8, kap A-lan5 ong5 Hap-siat kau-chian3.  6). A-lan5 lang5 phah-siong Ia5-ho5-lam5; i to3-khi3 Ia5-su-liat8 beh i-ti7 i e5 siong, chiu7-si7 i ti7 Lah8-boat8 kap A-lan5 ong5 Hap-siat kau-chian3 e5 si5 sou2 siu7-tioh8 e5.  Iu5-tai7 ong5 Ia5-ho5-lam5 e5 kiaN2, A-sat-li7-nga2, loh8-khi3 Ia5-su-liat8, beh bai7 A-hap e5 kiaN2 Ia5-ho5-lam5; in-ui7 i u7 phoa3-piN7.  7). A-hap-sia7 lai5 khoaN3 Iok-lam5 chiu7 tu2-tioh8 ham7-hai7, che si7 chhut ti7 Siong7-te3 e5 i3-su3; in-ui7 i lai5, chiu7 kap Ia5-ho5-lam5 chhut-khi3, tu2-tioh8 Leng5-si7 e5 sun Ia5-hou7, chiu7-si7 Ia5-ho5-hoa sou2 boah-iu5, hou7 i chian2-tu5 A-hap e5 ke e5.  8). Ia5-hou7 pan7 A-hap ke e5 choe7 e5 si5, tu2-tioh8 Iu5-tai7 hiah e5 siu2-leng2, kap A-hap-sia7 hiaN-ti7 e5 kiaN2 teh hok8-sai7 A-hap-sia7--e5; i chiu7 thai5-si2 in.  9). A-hap-sia7 bih ti7 Sat-ma2-li7-a, Ia5-hou7 chhe7 i, lang5 liah8--i, toa3 i kau3 Ia5-hou7 hia, thai5-si2 i, lang5 bai5-chong3 i; in-ui7 in kong2, I si7 hit e5 choan-sim chhe7 Ia5-ho5-hoa e5 Iok-sa-hoat e5 kiaN2.  An2-ni A-hap-sia7 e5 ke bo5 u7 koan5-lek8 thang po2-siu2 kok-ui7--e5.
	10). A-hap-sia7 e5 lau7-bu2 A-tha-li7-nga2 khoaN3-kiN3 i e5 kiaN2 i2-keng si2, chiu7 khi2-lai5 it-chin7 chau5-biat8 Iu5-tai7 e5 ong5-chhin.  11). Chong2-si7 ong5 e5 cha-bou2-kiaN2, Iok-si7-pa, chiong A-hap-sia7 e5 kiaN2 Iok-a-si, tui3 hiah e5 siu7-thai5 e5 ong5-kiaN2-tiong thau-pho7 chhut-lai5, chiong i kap i e5 leng-bu2 khng3 ti7 khun3-pang5--nih.  Iok-si-pa si7 Ia5-ho5-lam5 ong5 e5 cha-bou2-kiaN2, A-hap-sia7 e5 chi2-be7, che3-si Ia5-ho5-ia5-tai7 e5 bou2; i tui3 A-tha-li7-nga2 kham3-bat8 i, hou7 i bo5 thai5-si2 i.  12). Au7-lai5 kap in saN-kap khng3 ti7 Siong7-te3 e5 tian7 lek8-ke3 lak8-ni5 ku2.  A-tha-li7-nga2 koan2-li2 hit e5 toe7-hng.

[23]	Te7-chhit ni5 Ia5-ho5-ia5-tai7 ka-ki7 kiong5-seng7; tiau3 pe2-chong2 Ia5-lo5-han2 e5 kiaN2 A-sat-li7-nga2, Iok-hap-lan5 e5 kiaN2 I2-sit8-ma2-li7, Go5-pi7-tek e5 kiaN2 A-sat-li7-nga2, A-tai7-nga2 e5 kiaN2 Ma2-se-nga2, Se3-ki-li7 e5 kiaN2 I2-li7-sa-hoat, hiah-e5 lai5 kap i lip8-iok.  2). In pian3-kiaN5 Iu5-tai7, tui3 Iu5-tai7 hiah e5 siaN5 chu7-chip8 Li7-bi7 lang5, kap I2-sek-liat8 e5 chok8-tiuN2, long2 kau3 Ia5-lou7-sat-leng2.  3). Choan5-hoe7 ti7 Siong7-te3 e5 tian7 kap ong5 lip8-iok.  I tui3 in kong2, KhoaN3 ah, ong5 e5 kiaN2 beh choe3 ong5, chiau3 Ia5-ho5-hoa lun7-kau3 Tai7-pit8 e5 kiaN2-sun sou2 kong2--e5.  4). TaN lin2 tioh8 an2-ni kiaN5; lin2 chiah e5 che3-si kap Li7-bi7 lang5, saN-hun7-chit8 ti7 an-hioh-jit8 jip8--lai5--e5, tioh8 choe3 kou3-mng5--e5;  5). saN-hun7-chit8 tioh8 ti7 ong5-kiong, saN-hun7-chit8 tioh8 ti7 toe7-ki e5 mng5; peh-siN3 long2 tioh8 ti7 Ia5-ho5-hoa tian7-lai7 e5 iN7.  6). Tok8-tok8 che3-si, kap teh hok8-sai7 e5 Li7-bi7 lang5 i2-goa7, pat8-lang5 m7-thang jip8 Ia5-ho5-hoa e5 tian7; chiah e5 lang5 thang jip8-khi3, in-ui7 in si7 seng3.  Chong2-si7 cheng3 peh-siN3 tioh8 ui7-tioh8 Ia5-ho5-hoa lai5 kou3-siu2.  7). Li7-bi7 lang5 tak8-e5 chhiu2 tioh8 kiah8 kun-khi3, si3-ui5 po2-hou7 ong5; kiN3-na7 chu7-choan jip8-tian7--e5 tioh8 hou7 i si2; ong5 chhut-jip8 e5 si5, lin2 tioh8 kun-sui5 i.  8). Li7-bi7 lang5, kap Iu5-tai7 cheng3-lang5, chiau3 che3-si Ia5-ho5-ia5-tai7 it-chhe3 sou2 beng7-leng7-e5 khi3 kiaN5; tak8-lang5 toa3 in lun5-tioh8 an-hioh-jit8 jip8-lai5 e5 lang5, kap lun5-tioh8 an-hioh-jit8 chhut-khi3 e5 lang5; in-ui7 che3-si Ia5-ho5-ia5-tai7 m7-chun2 in soaN3-pan.  9). Che3-si Ia5-ho5-ia5-tai7 chiu7 chiong Siong7-te3 tian7-lai7 sou2 khng3 Tai7-pit8 ong5 e5 chhiuN, pin5-pai5, toa7-pai5, kau hou7 hiah e5 pe2-chong2.  10). Koh phai3 cheng3 peh-siN3, chhiu2 tak8-e5 kiah8 ke-si, ti7 toaN5 kap tian7 hia, tui3 tian7 e5 chiaN3-peng5 kau3 tian7 e5 to3-peng5, khia7 ti7 ong5 e5 si3-ui5.  11). In chiu7 chhoa7 ong5 e5 kiaN2 chhut-lai5, ka7 i ti3 bian2-liu5, chiong lut8-hoat e5 chheh hou7 i; Ia5-ho5-ia5-tai7 kap i hiah e5 kiaN2 eng7 iu5 boah i, siat-lip8 i choe3 ong5; cheng3-lang5 kong2, Goan7 ong5 ban7-soe3.  12). A-tha-li7-nga2 thiaN-kiN3 peh-siN3 chau2-lai5, o-lo2 ong5 e5 siaN, chiu7 kau3 peh-siN3 hia, jip8 Ia5-ho5-hoa e5 tian7;  13). khoaN3-kiN3 ong5 khia7 ti7 tian7-mng5 e5 thiau7-piN, hiah e5 kun-tiuN2 kap pun5 ho7-thau5--e5 khia7 ti7 ong5 e5 cho2-iu7; peh-siN3 hoaN-hi2 pun5 ho7-thau5; koh u7 chhiuN3-koa--e5, eng7 tak8-iuN7 e5 gak8-khi3, chhoa7 cheng3-lang5 o-lo2, A-tha-li7-nga2 chiu7 thiah-lih8 i e5 saN, hoah kong2, Hoan2-poan7 lah, hoan2-poan7 lah.  14). Che3-si Ia5-ho5-ia5-tai7 chhoa7 koan2-hat kun-tui7 e5 pe2-chong2, tui3 in kong2, Tui3 pan-liat8 e5 tiong-kan koaN2 i chhut-khi3, kiN3-na7 te3 i e5 tioh8 eng7 to thai5-si2 i; in-ui7 che3-si kong2, M7-thang ti7 Ia5-ho5-hoa e5 tian7 thai5 i.  15). In siam2-khui siang-peng5, hou7 i khi3; i kiaN5 kau3 ong5-kiong Be2 e5 mng5, chiu7 ti7-hia thai5-si2 i.
	16). Ia5-ho5-ia5-tai7 ti7 pun2-sin, kap peh-siN3, kap ong5 e5 tiong-kan lip8-iok, long2 beh choe3 Ia5-ho5-hoa e5 peh-siN3.  17). Tui3 an2-ni cheng3 peh-siN3 kau3 Pa-lek8 e5 bio7, thiah-hui2 i, phah-chhui3 i hiah e5 toaN5 kap ngou2-siong7, koh ti7 toaN5-cheng5 phah-si2 Pa-lek8 e5 che3-si Ma2-than2.  18). Ia5-ho5-ia5-tai7 koh chiau3 Tai7-pit8 cha2-jit8 sou2 tiaN7-tioh8--e5, siat-lip8 che3-si Li7-bi7 lang5 tam-tng Ia5-ho5-hoa tian7 e5 chit, cheng5 Tai7-pit8 eng7 chit e5 pan-liat8 phai3 ti7 Ia5-ho5-hoa e5 tian7, hou7 in hoaN-hi2 chhiuN3-koa, hian3 Ia5-ho5-hoa e5 sio-che3, chiau3 sou2 ki3-chai3 ti7 Mou5-se e5 lut8-hoat--e5.  19). I ia7 siat kou3-mng5--e5 ti7 Ia5-ho5-hoa e5 tian7 hiah e5 mng5; bo5-lun7 siaN2-tai7, bo5 chheng-khi3--e5 boe7--tit jip8-khi3.  20). Koh toa3 pe2-chong2 kap kui3-chok8, kap peh-siN3 e5 siu2-leng2, kap kok-lai7 e5 cheng3 peh-siN3, tui3 Ia5-ho5-hoa e5 tian7 chhoa7 ong5 loh8-lai5; tui3 teng2 e5 mng5 chin3-jip8 ong5-kiong, hou7 ong5 che7 kok-ui7.  21). Kok-lai7 cheng3 peh-siN3 long2 hoaN-hi2, thong siaN5 an-cheng7, in eng7 to thai5-si2 A-tha-li7-nga2.

[24]	Iok-a-si che7-ui7 e5 si5, chhit-he3, ti7 Ia5-lou7-sat-leng2 choe3 ong5 lek8-ke3 si3-chap8 ni5.  I e5 lau7-bu2 mia5 kio3 Se-pi2-a, si7 Piat8-si7-pa lang5.  2). Che3-si Ia5-ho5-ia5-tai7 ti7-teh e5 jit8, Iok-a-si kiaN5 Ia5-ho5-hoa sou2 khoaN3-choe3 ho2 e5 su7.  3). Ia5-ho5-ia5-tai7 ka7 i chhoa7 nng7 e5 bou2, i siN-kiaN2 cha-bou2-kiaN2.
	4). Au7-lai5 Iok-a-si u7 i3-su3 beh siu-li2 Ia5-ho5-hoa e5 tian7;  5). chiu7 tiau3-chip8 che3-si kap Li7-bi7 lang5, ka7 in kong2, Lin2 tioh8 khi3 Iu5-tai7 hiah e5 siaN5, tui3 I2-sek-liat8 cheng3-lang5 toe5 gun5, thang tak8-ni5 siu-li2 lin2 e5 Siong7-te3 e5 tian7; lin2 tioh8 koaN2-kin2 pan7-li2 chit e5 su7.  Chong2-si7 Li7-bi7 lang5 bo5 koaN2-kin2.  6). Ong5 tiau3 che3-si-thau5 Ia5-ho5-ia5-tai7 lai5, ka7 i kong2, Li2 siaN2-su7 bo5 pek Li7-bi7 lang5 tui3 Iu5-tai7 kap Ia5-lou7-sat-leng2 toa3 gun5 lai5, chiu7-si7 chiau3 Ia5-ho5-hoa e5 lou5-pok8 Mou5-se, kap I2-sek-liat8 e5 hoe7-chiong3, sou2 tiaN7-tioh8 tioh8 hian3-choe3 kan-cheng3 e5 pou3-piN5 e5 lou7-eng7-e5?  7). In-ui7 hit e5 phaiN2 hu7-jin5-lang5 A-tha-li7-nga2 e5 cheng3-kiaN2 bat thiah-hui2 Siong7-te3 e5 tian7; koh eng7 Ia5-ho5-hoa tian7-lai7 hun-piat choe3-seng3 e5 mih8 hian3 hou7 hiah e5 Pa-lek8.  8). Tui3 an2-ni ong5 chhut beng7-leng7, in chiu7 choe3 chit8 e5 kui7, he7 ti7 Ia5-ho5-hoa tian7 e5 mng5-goa7.  9). Koh soan-pou3 Iu5-tai7 kap Ia5-lou7-sat-leng2 e5 peh-siN3, tioh8 chiau3 Siong7-te3 e5 lou5-pok8 Mou5-se ti7 khong3-ia2 beng7-leng7 I2-sek-liat8 lang5 sou2 tiaN7-tioh8 tioh8 hian3 e5 gun5, toa3 lai5 hou7 Ia5-ho5-hoa.  10). Cheng3 siu2-leng2 kap cheng3 peh-siN3 long2 hoaN-hi2 toa3 lai5 hiat ti7 kui7--nih, kau3 oan5-moa2.  11). Li7-bi7 lang5 toa3 hit e5 kui7 jip8 ong5 e5 pan7-kong-sek, in khoaN3-kiN3 gun5 chin-choe7, chiu7 ong5 e5 su-ki3 kap che3-si-thau5 e5 ui2-oan5 lai5, piaN3-khang hit e5 kui7, au7-lai5 eng7 kui7 koh he7 ti7 goan5-ui7; jit8-jit8 an2-ni choe3 i; khioh gun5 chin-choe7.  12). Ong5 kap Ia5-ho5-ia5-tai7 eng7 gun5 hou7 choe3 Ia5-ho5-hoa tian7-lai7 pan7-su7 e5 lang5; in chiu7 chhiaN3 chioh8-chhiuN7, bak8-chhiuN7, siu-cheng2 Ia5-ho5-hoa e5 tian7.  koh chhiaN3 thih-kang, tang5-chhiuN7, lai5 siu-li2 Ia5-ho5-hoa e5 tian7.  13). choe3-kang e5 lang5 choe3 in e5 kang, hit e5 kang chiu7 beng5-pek8, siu-li2 Siong7-te3 e5 tian7 chiau3 ku7 e5 khoan2; koh hou7 i chin kian-kou3.  14). I2-keng oan5-kang, in chiu7 toa3 sou2 chhun e5 gun5, kau3 ong5 kap Ia5-ho5-ia5-tai7 e5 bin7-cheng5, eng7 i lai5 cho7 khi3-ku7, choe3 Ia5-ho5-hoa tian7 e5 lou7-eng7, chiu7-si7 hok8-sai7 e5 khi3-ku7, lai5 hian3 sio-che3; koh cho7 si5, kap kim-gun5 e5 khi3-ku7.  Tng Ia5-ho5-ia5-tai7 oah8-teh e5 jit8, lang5 siong5-siong5 hian3 sio-che3 ti7 Ia5-ho5-hoa e5 tian7.
	15). Ia5-ho5-ia5-tai7 chiam7-chiam7 lau7, jit8-chi2 moa2-chiok, chiu7 si2, si2 e5 si5; chit8-pah saN-chap8 he3.  16). Lang5 chong3 i ti7 Tai7-pit8 siaN5 kap liat8-ong5 e5 tiong-kan; in-ui7 i ti7 I2-sek-liat8 tiong ng3 Siong7-te3 kap I e5 tian7 kiaN5-ho2.  17). Ia5-ho5-ia5-tai7 si2-liau2, Iu5-tai7 cheng3 siu2-leng2 lai5 tiau5-pai3 ong5; ong5 thiaN-than3 in.  18). In pang3-sak Ia5-ho5-hoa in liat8-chou2 e5 Siong7-te3 e5 tian7, khi3 hok8-sai7 hiah e5 A-sia3-lah8, kap ngou2-siong7; in-ui7 in chit e5 choe7, chiu7 u7 siu7-khi3 lim5-kau3 Iu5-tai7 kap Ia5-lou7-sat-leng2.  19). Chong2-si7 I chhe sian-ti kau3 in hia, beh in2-chhoa7 in kui-ng3 Ia5-ho5-hoa; sian-ti tui3 in choe3 kan-cheng3, na7-si7 in m7 thiaN.  20). Hit-si5 Siong7-te3 e5 Sin5 lim5-kau3 che3-si Ia5-ho5-ia5-tai7 e5 kiaN2 Sat-ka-li7-a; i chiu7 khia7 ti7 peh-siN3 e5 teng2-bin7, tui3 in kong2, Siong7-te3 an2-ni kong2, Lin2 siaN2-su7 hoan7-tioh8 Ia5-ho5-hoa e5 kai3-leng7, ti3-kau3 boe7 tit-tioh8 heng-thong ah? In-ui7 lin2 khi3-sak Ia5-ho5-hoa, Ia5-ho5-hoa ia7 khi3-sak lin2.  21). In chiu7 kiat-tong2 lai5 hai7--i, chiau3 ong5 e5 beng7-leng7, ti7 Ia5-ho5-hoa tian7 e5 iN7-lai7, eng7 chioh8-thau5 tim3-si2 i.  22). An2-ni Iok-a-si ong5 bo5 siau3-liam7 Sat-ka-li7-a e5 lau7-pe7 Ia5-ho5-ia5-tai7 sou2 ka7 i choe3 e5, lai5 hai7-si2 i e5 kiaN2.  Sat-ka-li7-a si2 e5 si5, kong2, Goan7 Ia5-ho5-hoa kam3-chhat sin-oan.
	23). Ni5-be2 A-lan5 e5 kun-peng chiuN7-lai5 kong-kek Iok-a-si, lai5 kau3 Iu5-tai7 kap Ia5-lou7-sat-leng2, tui3 peh-siN3-tiong biat8 peh-siN3 hiah e5 siu2-leng2, eng7 sou2 chhiuN2 e5 mih8 un7-kau3 Tai7-ma2-sek ong5 hia.  24). A-lan5 e5 kun-peng chhoa7 chit8 sio2-tui7 e5 lang5 lai5, Ia5-ho5-hoa eng7 toa7-tui7 e5 lang5 kau ti7 in e5 chhiu2, si7 in-ui7 in pang3-sak Ia5-ho5-hoa in liat8-chou2 e5 Siong7-te3, chiah eng7 an2-ni lai5 chek-hoat8 Iok-a-si.  25). Tui3-tek8 li7-khui--i, pang3-sak--i; ti7 i tioh8 tang7-piN7 e5 si5, i e5 lou5-pok8 ui7-tioh8 che3-si Ia5-ho5-ia5-tai7 hiah e5 kiaN2 e5 huih kiat-tong2 lai5 kong-kek i, thai5 i ti7 i e5 bin5-chhng5, i chiu7 si2; lang5 bai5-chong3 i ti7 Tai7-pit8 e5 siaN5, tok8-tok8 bo5 chong3 i ti7 liat8-ong5 e5 bong7.  26). Kiat-tong2 lai5 hai7--i-e5 si7 A-bun5 e5 hu7-jin5-lang5 Si7-bi2-ap e5 kiaN2 Sat-poat8, kap Mou5-ap e5 hu7-jin5-lang5 Si7-bi2-li7 e5 kiaN2 Iok-sat-poat8.  27). Lun7-kau3 i hiah e5 kiaN2, kap i sou2 siu7 e5 keng2-kai3, kap i siu-li2 Siong7-te3 e5 tian7 e5 su7, long2 ki3 ti7 liat8-ong5 ki3-liok8 e5 chu3-kai2.  I e5 kiaN2 A-ma2-sia7 soa3-chiap i choe3 ong5.

[25]	A-ma2-sia7 che7-ui7 e5 si5, ji7-chap8-gou7 he3, ti7 Ia5-lou7-sat-leng2 choe3 ong5, kiong7 ji7-chap8-kau2 ni5.  I e5 lau7-bu2 mia5 kio3 Iok-ia5-tan3, si7 Ia5-lou7-sat-leng2 lang5.  2). A-ma2-sia7 kiaN5 Ia5-ho5-hoa sou2 khoaN3-choe3 ho2 e5 su7, chong2-si7 sim bo5 choan-it.  3). I e5 kok-koan5 i2-keng kian-kou3, chiu7 thai5-si2 cheng5 chhi3-khek i e5 lau7-pe7 Iu5-tai7 ong5 hiah e5 jin5-sin5;  4). chong2-si7 bo5 thai5-si2 in e5 kiaN2, si7 chiau3 Mou5-se lut8-hoat e5 chheh sou2 ki3-chai3, Ia5-ho5-hoa beng7-leng7 kong2, M7-thang in-ui7 kiaN2 lai5 thai5-si2 lau7-pe7, ia7 m7-thang in-ui7 pe7 lai5 thai5-si2 kiaN2, tak8 lang5 tioh8 in-ui7 pun2-sin e5 choe7 lai5 si2.
	5). A-ma2-sia7 chu7-chip8 Iu5-tai7 lang5, chiau3 Iu5-tai7 kap Pian7-nga2-bin2 e5 chong-chok8, siat-lip8 chhian-chong2 pe2-chong2 lai5 chhoa7--in; koh sng3 lang5-giah8, tui3 ji7-chap8 he3 i2-siong7, tit-tioh8 ke3-keng2 e5 peng, oe7 kiah8 chhiuN, koaN7 tin5-pai5, chiuN7-tin7--e5, kiong7 saN-chap8 ban7.  6). Koh eng7 gun5 chit8-pah tha-lian5-tek, tui3 I2-sek-liat8 chio-bou7 toa7 leng5-lek8 e5 iong2-su7, chap8-ban7 lang5.  7). U7 Siong7-te3 e5 lou5-pok8 lai5 kiN3 i kong2, Ong5 ah, boh8-tit hou7 I2-sek-liat8 e5 kun-peng kap li2 khi3; in-ui7 Ia5-ho5-hoa bo5 kap I2-sek-liat8 lang5, chiu7-si7 I2-hoat-lian5 e5 hou7-e3, ti7-teh.  8). Li2 na7 it-teng7 beh  khi3, chiu7 tioh8 hun3-iong2 cheng-chian3; Siong7-te3 beh hou7 li2 pai7 ti7 tui3-tek8 e5 bin7-cheng5, in-ui7 Siong7-te3 u7 koan5 oe7 pang-chan7 lang5, ia7 oe7 chhia-to2 lang5.  9). A-ma2-sia7 mng7 Siong7-te3 e5 lou5-pok8 kong2, Goa2 i2-keng eng7 gun5 chit8-pah tha-lian5-tek hou7 I2-sek-liat8 e5 kun-tui7, hiah-e5 beh chaiN2-iuN7 ah? Siong7-te3 e5 lou5-pok8 in3 kong2, Ia5-ho5-hoa oe7 eng7 pi2 chiah-e5 khah-choe7 hou7 li2.  10). Tui3 an2-ni A-ma2-sia7 hun-piat tui3 I2-hoat-lian5 lai5 e5 kun-peng, hou7 in to3-khi3 in tau; sou2-i2 in chin siu7-khi3 Iu5-tai7 lang5, khi3-phut-phut to3-khi3 in tau.  11). A-ma2-sia7 ka-ki7 hun3-iong2, chhoa7 i e5 peh-siN3 chhut-khi3 kau3 Iam5 e5 soaN-kok, thai5-si2 Se-jiN2 lang5 chit8-ban7.  12). Iu5-tai7 lang5 koh oah8-liah8 chit8-ban7 lang5, toa3 kau3 soaN-kham3-teng2, tui3 soaN-kham3-teng2 ka7 in chhia--loh8-khi3, ti3-kau3 in long2 chhui3-chhui3.  13). A-ma2-sia7 sou2 chhe to3-khi3 hiah e5 kun-tui7, m7-chun2 in kap i khi3 kau-chian3--e5, in kong-kek Iu5-tai7 hiah e5 siaN5, tui3 Sat-ma2-li7-a kau3 Pek-ho5-lun5, thai5-si2 saN-chheng lang5 chhiuN2 choe7-choe7 mih8.
	14). A-ma2-sia7 thai5 I2-tong lang5 to3--lai5, chiu7 toa3 Se-jiN2 chok8 hiah e5 siong7-te3, lip8 i choe3 ka-ki7 e5 siong7-te3, kui7-pai3 ti7 i e5 bin7-cheng5, sio-hiuN hou7 i.  15). In-ui7 an2-ni, Ia5-ho5-hoa toa7 siu7-khi3 A-ma2-sia7, chiu7 chhe chit8 e5 sian-ti khi3 kiN3 i, kong2, Hiah e5 peh-siN3 e5 siong7-te3 boe7-oe7 kiu3 in e5 peh-siN3 thoat-li7 li2 e5 chhiu2, li2 siaN2-su7 kiu5 in ah?  16). I kap i kong2 e5 si5, ong5 ka7 i kong2, Goan2 kiam2 siat-lip8 li2 choe3 ong5 e5 bou5-su7 ah? li2 tiam7-tiam7, siaN2-su7 tho2 phah ah? Sian-ti chiu7 tiam7-tiam7, koh kong2, Goa2 chai Siong7-te3 tiaN7-tioh8 i3-su3 beh biat8 li2, in-ui7 li2 choe3 chit-e5, m7-thiaN goa2 e5 khoan3-kai3.
	17). Hit-si5 Iu5-tai7 ong5 A-ma2-sia7 chham-siong5, chhe su3-chia2 khi2 kiN3 Ia5-hou7 e5 sun, Iok-hap-su e5 kiaN2, I2-sek-liat8 ong5 Iok-a-si, kong2, Lai5 ah, lan2 nng7-lang5 saN kiN3-bin7 ti7 chian3-tiuN5.  18). I2-sek-liat8 ong5 Iok-a-si chhe su3-chia2 khi3 kiN3 Iu5-tai7 ong5 A-ma2-sia7 kong2, Li7-pa-lun3 e5 chhau2-chhi3 chhe su3-chia2 khi3 kiN3 Li7-pa-lun3 e5 pek-hiuN-chhiu7 kong2, Eng7 li2 e5 cha-bou2-kiaN2 hou7 goa2 e5 kiaN2 choe3 bou2; au7-lai5 Li7-pa-lun3 u7 chit8 chiah ia2-siu3 keng-ke3 thun2-tah8 hit e5 chhau2-chhi3.  19). TaN li2 kong2, li2 i2-keng phah-iaN5 I2-tong, li2 e5 sim chiu7 kiau, ti3-kau3 li2 khoa-khau2; li2 ti7 ke-lai7 an-jian5 khia7-khi2 chiu7 ho2, siaN2-su7 khi2-su7 jia2 chai-e7, hou7 li2 pun2-sin kap Iu5-tai7 kok saN-kap to2-hoai7 ah?  20). Chong2-si7 A-ma2-sia7 m7-kheng2 thiaN, in-ui7 chit e5 su7 si7 chhut ti7 Siong7-te3, beh chiong in kau ti7 tui3-tek8 e5 chhiu2; in-ui7 in chhe7 I2-tong hiah e5 siong7-te3.  21). Tui3 an2-ni, I2-sek-liat8 ong5 Iok-a-si chiuN7-lai5, ti7 Iu5-tai7 e5 Pek-si7-bek8 kap Iu5-tai7 ong5 A-ma2-sia7 saN kiN3-bin7 ti7 chian3-tiuN5.  22). Iu5-tai7 thai5-su ti7 I2-sek-liat8 e5 bin7-cheng5, tak8-lang5 chau2 to3-khi3 in e5 pou3-piN5.  23). I2-sek-liat8 ong5 Iok-a-si, ti7 Pek-si7-bek8 liah8-tioh8 Iok-hap-su e5 sun, Iok-a-si e5 kiaN2, Iu5-tai7 ong5 A-ma2-sia7, toa3 i kau3 Ia5-lou7-sat-leng2; koh thiah-hui2 Ia5-lou7-sat-leng2 e5 siaN5-chhiuN5, tui3 I2-hoat-lian5 mng5 kau3 kak-mng5, kiong7 si3-pah tiu2.  24). Chhu2 Siong7-te3 tian7-lai7 Go5-piat-i2-tong sou2 kou3-siu2 e5 kim, gun5, khi3-ku7, kap ong5-kiong e5 chai5-po2, koh liah8 lang5 choe3 chun2-tng3, chiu7 to3-khi3 Sat-ma2-li-a.
	25). I-sek-liat8 ong5 Iok-hap-su e5 kiaN2 Iok-a-si si2 liau2-au7, Iu5-tai7 ong5 Iok-a-si e5 kiaN2 A-ma2-sia7 iau2 oah8 chap8-gou7 ni5.  26). A-ma2-sia7 ki5-u5 e5 su7, tui3 thau5 kau3 be2, kiam2 bo5 long2 ki3 ti7 Iu5-tai7 kap I2-sek-liat8 chiah e5 ong5 e5 ki3-liok8 mah?  27). Tui3 A-ma2-sia7 phian-li7 bo5 te3 Ia5-ho5-hoa liau2-au7, ti7 Ia5-lou7-sat-leng2 u7 lang5 kiat-tong2 beh hai7 i, i chiu7 chau2 kau3 Lah8-kiat; in chhe lang5 jip i kau3 Lah8-kiat, ti7-hia thai5-si2 i.  28). Lang5 chiu7 eng7 be2 chai3 i to3-lai5, kap i e5 liat8-chou2 bai5-chong3 ti7 Iu5-tai7 e5 siaN5.

[26]	Iu5-tai7 cheng3 peh-siN3 siat-lip8 OU-se-nga2 soa3-chiap i e5 lau7-pe7 A-ma2-sia7 choe3 ong5; hit-si5 i chap8-lak8 he3.  2). A-ma2-sia7 ong5 kap i e5 liat8-chou2 tang5-khun3 liau2-au7, OU-se-nga2 khi2 I2-lok8, hou7 i iu5-goan5 kui Iu5-tai7 koan2-hat.  3). I che7-ui7 e5 si5, chap8-lak8 he3, ti7 Ia5-lou7-sat-leng2 choe3 ong5 kiong7 gou7-chap8-ji7 ni5.  I e5 lau7-bu2 mia5 kio3 Ia5-kho2-li7-nga2, si7 Ia5-lou7-sat-leng2 lang5.  4). OU-se-nga2 kiaN5 Ia5-ho5-hoa sou2 khoaN3-choe3 ho2 e5 su7, chiau3 i e5 lau7-pe7 A-ma2-sia7 it-chhe3 sou2 kiaN5--e5.  5). Tng thong-tat8 Siong7-te3 khe2-si7 e5 Sat-ka-li7-a ti7-teh e5 jit8, OU-se-nga2 tiaN7-tioh8 i3-su3 beh chhe7 Siong7-te3; i chhe7 Ia5-ho5-hoa e5 si5, Siong7-te3 chiu7 hou7 i heng-thong.
	6). I chhut-khi3 kong-kek Hui-li7-su7 lang5, thiah-hui2 Ka-tek8 e5 siaN5-chhiuN5, Nga2-pi2-ni5 e5 siaN5-chhiuN5, kap A-sit8-tut8 e5 siaN5-chhiuN5; ti7 Hui-li7-su7 lang5 e5 tiong-kan, ti7 A-sit8-tut8 keng2-lai7, khi2 kui2-na7 e5 siaN5.  7). Siong7-te3 pang-chan7 i kong-kek Hui-li7-su7 lang5, kap tiam3 ti7 Kou-jiN2-pa-lek8 e5 A-lah8-pek lang5, i2-kip8 Bi2-ou-ni5 lang5.  8). A-bun5 lang5 chin3-kong3 OU-se-nga2; i e5 mia5-siaN thoan5 kau3 Ai-kip8 e5 kau-kai3, in-ui7 i chin7-chai7 kiong5-seng7.  9). OU-se-nga2 ti7 Ia5-lou7-sat-leng2 e5 kak-mng5 kap soa-kok mng5, kap siaN5-chhiuN5 choan2-oan e5 sou2-chai7, khi2 siaN5-lau5, koh chin kian-kou3.  10). Koh khi2 chiu2-kiN-lau5 ti7 khong3-ia2, koh khui choe7-choe7 chiN2 ti7 ke7 e5 toe7 kap piN5-iuN5; in-ui7 i u7 cheng-siN chin-choe7; koh ti7 soaN-toe7 kap ho2 e5 chhan5, i u7 choh-sit lang5, kap liau7-li2 phu5-to5-hng5--e5; in-ui7 i hoaN-hi2 cheng3-choh e5 su7.  11). OU-se-nga2 koh u7 chian3-su7 chit8-tui7, chiau3 su-ki3 Ia5-li7 kap siu2-leng2 Ma2-se-nga2 sou2 tiam2-sng3 e5, ti7 ong5 kun-tiuN2 e5 chit8-e5 Hap-na2-ni5-nga2 e5 chhiu2-e7, hun-tui7 chhut-khi3 kau-chian3.  12). Chok8-tiuN2 chiu7-si7 toa7 leng5-lek8 e5 iong2-su7, i e5 chong2-giah8 kiong7 nng7-chheng lak8-pah lang5.  13). Ti7 in e5 chhiu2-e7 u7 ke3-lian7 e5 kun-tui7, kiong7 saN-chap8-ban7 chhit-chheng gou7-pah lang5; long2 si7 toa7 leng5-lek8 gau5 cheng-chian3 pang-chan7 ong5 kong-kek tui3-tek8 e5.  14). OU-se-nga2 ui7-tioh8 in, chiu7-si7 i e5 choan5-kun, pi7-pan7 tin5-pai5, chhiuN, thau5-khoe, chian3-kah kap keng, i2-kip8 thang hiN3 e5 chioh8.  15). Koh ti7 Ia5-lou7-sat-leng2 choe3 ki-khi3, si7 ki5-khiau2 e5 sai-hu7 sou2 hoat-beng5--e5, an ti7 siaN5-lau5 kap siaN5-to2-chi2, lai5 sia7-chiN3 hoat-chhut toa7 te3 chioh8.  OU-se-nga2 e5 mia5-siaN thoan5 kau3 hng7-hng7, in-ui7 i tit-tioh8 hui-siong5 e5 pang-chan7, ti3-kau3 chin kiong5-seng7.
	16). I i2-keng kiong5-seng7, sim chiu7 kiau-ngou7, ti3-kau3 hu2-pai7, kan-hoan7 Ia5-ho5-hoa i e5 Siong7-te3; in-ui7 i jip8 Ia5-ho5-hoa e5 tian7, beh ti7 hiuN-toaN5 sio-hiuN.  17). che3-si A-sat-li7-nga2 chhoa7 Ia5-ho5-hoa iong2-kam2 e5 che3-si poeh-chap8 lang5 te3 i jip8 khi3;  18). in chiu7 chou2-tong3 OU-se-nga2 ong5, ka7 i kong2, OU-se-nga2 ah, sio-hiuN hou7 Ia5-ho5-hoa m7-si7 li2 e5 tai7-chi3, chiu7-si7 che3-si A-lun5 e5 kiaN2-sun e5 su7, in siu7 siat-lip8 lai5 sio-hiuN e5; li2 tioh8 chhut seng3-tian7, in-ui7 li2 i2-keng hoan7-choe7; li2 kiaN5 chit e5 su7, Ia5-ho5-hoa Siong7-te3 bo5 beh hou7 li2 tit-tioh8 eng5-kng.  19). OU-se-nga2 chiu7 siu7-khi3, chhiu2 theh8 hiuN-lou5 beh sio-hiuN; i siu7-khi3 che3-si e5 si5, ti7 Ia5-ho5-hoa tian7-lai7 hiuN-toaN5-piN hiah e5 che3-si e5 bin7-cheng5, i e5 thau5-hiah8 hut-jian5 khi2 thai2-ko.  20). Che3-si-thau5 A-sat-li7-nga2 kap cheng3 che3-si khoaN3-kiN3 i thau5-hiah8 khi2 thai2-ko, chiu7 koaN2 i chhut tian7, i ka-ki7 ia7 kin2-kin2 chhut-khi3, in-ui7 Ia5-ho5-hoa phah i.  21). OU-se-nga2 ong5 khi2 thai2-ko kau3 i si2 e5 jit8; in-ui7 i thai2-ko leng7-goa7 chhu3 khia7-khi2, kap Ia5-ho5-hoa e5 tian7 choat8-tng7; i e5 kiaN2 Iok-than2 koan2-li2 ong5-ke, ti7-li2 kok-bin5.  22). OU-se-nga2 ki5-u5 e5 su7, tui3 thau5 kau3 be2 A-mou5-su e5 kiaN2 sian-ti I2-sai3-a ki3 i.  23). OU-se-nga2 kap i e5 liat8-chou2 tang5 khun3; in-ui7 kong2, I si7 thai2-ko e5, lang5 bai5-chong3 i ti7 siok8 liat8-ong5 e5 bong7-toe7, kap i e5 liat8-chou2 choe3 tui.  I e5 kiaN2 Iok-than2 soa3-chiap i choe3 ong5.

[27]	 Iok-than2 che7-ui7 e5 si5, ji7-chap8-gou7 he3, ti7 Ia5-lou7-sat-leng2 choe3 ong5 lek8-ke3 chap8-lak8 ni5.  I e5 lau7-bu2 mia5 kio3 Ia5-lou7-sa, si7 Sat-tok e5 cha-bou2-kiaN2.  2). Iok-than2 kiaN5 Ia5-ho5-hoa sou2 khoaN3-choe3 ho2 e5 su7, chiau3 i e5 lau7-pe7 OU-se-nga2 it-chhe3 sou2 kiaN5 e5, tok8-tok8 bo5 jip8 Ia5-ho5-hoa e5 tian7.  Chong2-si7 peh-siN3 sou2 kiaN5 iu5-goan5 hu2-pai7.  3). Iok-than2 khi2 Ia5-ho5-hoa tian7 e5 teng2-mng5; koh ti7 Go5-hui2-lek8 siaN5-teng2 khi2 choe7-choe7  4). Koh ti7 Iu5-tai7 soaN-toe7 khi2 siaN5, ti7 chhiu7-na5-lai7 khi2 iaN5-che7, kap bang7-ko-lau5.  5). I kap A-bun5 lang5 e5 ong5 kau-chian3, khah-iaN5 in.  Tng hit-ni5 A-bun5 lang5 chin3-kong3 gun5 chit8-pah tha-lian5-tek, sio2-beh8 chit8-ban7 ko-jiN2, toa7-beh8 chit8-ban7 ko-jiN2; te7-ji7 ni5, te7-saN ni5, A-bun5 lang5 ia7 si7 an2-ni chin3-kong3.  6). Iok-than2 chiam7-chiam7 kiong5-seng7; in-ui7 i ti7 Ia5-ho5-hoa i e5 Siong7-te3 e5 bin7-cheng5 kin2-sin7 kiaN5 cheng3-tit8 e5 lou7.  7). Iok-than2 ki5-u5 e5 su7, kap it-chhe3 e5 kau-chian3, long2 ki3 ti7 I2-sek-liat8 kap Iu5-tai7 liat8-ong5 e5 ki3-liok8.  8). I che7-ui7 e5 si5, ji7-chap8-gou7 he3, ti7 Ia5-lou7-sat-leng2 choe3 ong5 lek8-ke3 chap8-lak8 ni5.  9). Iok-than2 kap i e5 liat8-chou2 tang5 khun3, bai5-chong3 ti7 Tai7-pit8 siaN5.  I e5 kiaN2 A-hap-su soa3-chiap i choe3 ong5.

[28]	A-hap-su che7-ui7 e5 si5, ji7-chap8 he3, ti7 Ia5-lou7-sat-leng2 choe3 ong5 chap8-lak8 ni5.  Bo5 chhin-chhiuN7 i e5 chou2 Tai7-pit8 kiaN5 Ia5-ho5-hoa sou2 khoaN3-choe3 ho2 e5 su7.  2). chiu7-si7 kiaN5 I2-sek-liat8 chiah e5 ong5 e5 lou7, koh chu3-cho7 hiah e5 Pa-lek8 e5 siong7;  3). koh sio-hiuN ti7 Pian7-him-lun3 e5 soaN-kok, eng7 i e5 kiaN2-ji5 sio ti7 he2--nih, than3 goa7-pang sou2 kiaN5 kho2-ouN3 e5 su7, chiu7-si7 Ia5-ho5-hoa ti7 I2-sek-liat8 lang5 e5 bin7-cheng5 sou2 koaN2-tiok8--e5;  4). koh ti7 soaN-thau5-toaN5, ti7 soaN e5 teng2-bin7, ti7 tak8-chang5 chhiN-chhui3 e5 chhiu7-kha, hian3-che3 sio-hiuN.
	5). Sou2-i2 Ia5-ho5-hoa i e5 Siong7-te3 kau i ti7 A-lan5 ong5 e5 chhiu2, in chiu7 phah i, liah8 i e5 peh-siN3 chin-choe7, toa3 kau3 Tai7-ma2-sek.  Koh kau i ti7 I2-sek-liat8 ong5 e5 chhiu2, i thai5-si2 in chin-choe7.  6). Li7-ma2-li7 e5 kiaN2 Pi2-ka choe3 chit8-jit8 ti7 Iu5-tai7 thai5-si2 chap8-ji7-ban7 lang5, long2 si7 iong2-su7; in-ui7 in li7-khui Ia5-ho5-hoa in liat8-chou2 e5 Siong7-te3.  7). U7 chit8-e5 I2-hoat-lian5 tiong e5 iong2-su7, mia5 kio3 Se3-ki-li7, thai5 ong5 e5 kiaN2 Ma2-se-nga2, kap koan2-li2 ong5-kiong e5 Ap-su-li7-kam, kap chaiN2-siong3 I2-li7-ka-na2.
	8). I2-sek-liat8 lang5 liah8 in e5 hiaN-ti7, lian5 hu7-jin5-lang5, kiaN2, cha-bou2-kiaN2, kiong7 ji7-chap8-ban7; koh chhiuN2 choe7-choe7 chai5-but8, toa3 in sou2-chhiuN2--e5 khi3 Sat-ma2-li7-a.  9). Chong2-si7 ti7-hia u7 Ia5-ho5-hoa e5 sian-ti, mia5 kio3 Go5-tek, chhut-khi3 chih hiah e5 lai5 Sat-ma2-li7-a e5 kun-tui7, ka7 in kong2, In-ui7 Ia5-ho5-hoa lin2 liat8-chou2 e5 Siong7-te3 siu7-khi3 Iu5-tai7, sou2-i2 chiong in kau ti7 lin2 e5 chhiu2, lin2 keng2-jian5 siu7-khi3 tu2-thiN, thai5 in chin-choe7.  10). TaN lin2 u7 i3-su3 ap-che3 Iu5-tai7 lang5 kap Ia5-lou7-sat-leng2 lang5 choe3 lin2 e5 lou5-pok8, lu2-pi7; chong2-si7 lin2 pun2-sin kiam2 bo5 tek-choe7 Ia5-ho5-hoa lin2 Siong7-te3 mah?  11). TaN lin2 tioh8 thiaN goa2 kong2, lin2 sou2 liah8 lai5 lin2 e5 hiaN-ti7 tioh8 pang3 i to3-khi3, in-ui7 Ia5-ho5-hoa e5 toa7 siu7-khi3 lim5-kau3 lin2.  12). Tui3 an2-ni I2-hoat-lian5 e5 siu2-leng2 kui2-na7 lang5, chiu7-si7 Iok-hap-lan5 e5 kiaN2 A-sat-li7-nga2, Bi2-sit8-li7-boat8 e5 kiaN2 Pi2-li7-ka, Sa-liong5 e5 kiaN2 Ia5-hi-se-ka, Hap-tek-lai5 e5 kiaN2 A-ma2-sat, khi2-lai5 chou2-chi2 hiah e5 tui3 chian3-tin7 to3-lai5--e5;  13). ka7 in kong2, Lin2 m7-thang toa3 sou2 liah8 e5 lang5 jip8-lai5 chia; in-ui7 lin2 sou2 chu2-i3--e5 si7 beh hou7 goan2 tek-choe7 Ia5-ho5-hoa, ke-thiN goan2 e5 choe7-koa3, goan2 e5 ke3-sit, in-ui7 goan2 e5 ke3-sit chin-toa7, i2-keng u7 toa7 siu7-khi3 lim5-kau3 I2-sek-liat8 lah.  14). Tui3 an2-ni kiah8 ke-si e5 lang5, chiong in sou2 liah8 e5 lang5, sou2 chhiuN2 e5 mih8, pang3 ti7 hiah e5 siu2-leng2 kap hoe7-chiong3 e5 bin7-cheng5.  15). Teng2-bin7 hiah e5 ki3-mia5 e5 lang5 chiu7 khi2-lai5, hou7 siu7-liah8 e5 lang5 lai5, ki5-tiong u7 thng3-theh--e5, chiu7 tui3 sou2 chhiuN2-lai5 e5 mih8-tiong, theh8 saN hou7 in chheng7, koh eng7 oe5 hou7 in; koh hou7 in lim-chiah8, eng7 iu5 boah in; ki5-tiong loan2-jiok8--e5, chiu7 hou7 in khia5 lu5, sang3 kau3 cho2-chhiu7 siaN5, Ia5-li7-ko, in e5 hiaN-ti7 hia; au7-lai5 chiu7 to3-khi3 Sat-ma2-li7-a.
	16). Hit-si5 A-hap-su ong5 chhe su3-chia2 khi3 kiN3 A-sut8 hiah e5 ong5, kiu5 in pang-chan7;  17). in-ui7 I2-tong lang5 koh lai5 phah Iu5-tai7, liah8 peh-siN3 khi3.  18). Hui-li7-su7 lang5 ia7 lai5 chhim-hoan7 ke7 e5 piN5-iuN5, kap Iu5-tai7 lam5-peng5 hiah e5 siaN5, chhu2 Pek-si7-bek8, A-nga2-lun5, Ki-te-lo5, So-ko kap i e5 hiuN-sia7, Teng5-lap8 kap i e5 hiuN-sia7; Kin7-so2 kap i e5 hiuN-sia7, chiu7 tiam3 ti7-hia.  19). In-ui7 Ia5-ho5-hoa ui7-tioh8 I2-sek-liat8 ong5 A-hap-su e5 ian5-kou3, hou7 Iu5-tai7 pi-bi5; si7 in-ui7 A-hap-su ti7 Iu5-tai7 hong3-su3, toa7 teh-choe7 Ia5-ho5-hoa.  20). A-sut8 ong5 The5-kek-lah8-pi3-ni5-sek chiuN7-lai5, bo5 oan7-chou7 i, hoan2-tng2 khun2-pek i.  21). A-hap-su tui3 Ia5-ho5-hoa e5 tian7, kap ong5-kiong, kap siu2-leng2 e5 ke, theh8-chhut chai5-po2 hou7 A-sut8 ong5; chong2-si7 long2 bo5 li7-ek--i.
	22). Chit e5 A-hap-su ong5 ti7 kin2-kip e5 si5, it-hoat tek-choe7 Ia5-ho5-hoa.  23). In-ui7 i che3-su7 Tai7-ma2-sek e5 siong7-te3. chiu7-si7 phah i--e5, kong2, In-ui7 A-lan5 ong5 e5 siong7-te3 pang-chan7 in, goa2 ia7 che3-su7 i, hou7 i pang-chan7 goa2.  Chong2-si7 hiah e5 siong7-te3 hou7 i kap I2-sek-liat8 cheng3-lang5 long2 to2-hoai7.  24). A-hap-su chu7-chip8 Siong7-te3 tian7 e5 khi3-ku7, phah-phoa3 Siong7-te3 tian7-lai7 e5 khi3-ku7; koh hong-so2 Ia5-ho5-hoa tian7 e5 mng5; ti7 Ia5-lou7-sat-leng2 tak8 e5 oat-kak khi2-toaN5.  25). Koh ti7 Iu5-tai7 tak8 e5 siaN5 khi2 soaN-thau5-toaN5, sio-hiuN hou7 pat8 e5 siong7-te3, kek-tong7 Ia5-ho5-hoa, i e5 liat8-chou2 e5 Siong7-te3 e5 siu7-khi3.  26). A-hap-su ki5-u5 e5 su7, kap i e5 kiaN5-choe3, tui3 thau5 kau3 be2, long2 ki3 ti7 Iu5-tai7 kap I2-sek-liat8 chiah e5 ong5 e5 ki3-liok8.  27). A-hap-su kap i e5 liat8-chou2 tang5-khun3, bai5-chong3 i ti7 Ia5-lou7-sat-leng2 siaN5, bo5 hou7 i jip8 ti7 I2-sek-liat8 chiah e5 ong5 e5 bong7.  I e5 kiaN2 Hi-se-ka soa3-chiap i choe3 ong5.

[29]	Hi-se-ka che7-ui7 e5 si5, ji7-chap8-gou7 he3, ti7 Ia5-lou7-sat-leng2 choe3 ong5 kiong7 ji7-chap8-kau2 ni5.  I e5 lau7-bu2 mia5 kio3 A-pi2-nga2, si7 Sat-ka-li7-nga2 e5 cha-bou2-kiaN2.  2). I kiaN5 Ia5-ho5-hoa sou2 khoaN3-choe3 ho2 e5 su7, chiau3 i e5 chou2 Tai7-pit8 it-chhe3 sou2 kiaN5-e5.  3). Ti7 goan5--ni5 chiaN-geh8, khui Ia5-ho5-hoa tian7 e5 mng5, siu-li2 i.  4). I tiau3 hiah e5 che3-si kap Li7-bi7 lang5 lai5, chu7-chip8 ti7 tang--si3 khoah e5 sou2-chai7,  5). ka7 in kong2, Li7-bi7 lang5 ah, tioh8 thiaN goa2 kong2; taN lin2 tioh8 chheng-khi3 ka-ki7, ia7 tioh8 chheng-khi3 Ia5-ho5-hoa lin2 liat8-chou2 e5 Siong7-te3 e5 tian7, tui3 seng3-sou2 piaN3-chhut hiah e5 u3-oe3.  6). In-ui7 lan2 e5 liat8-chou2 u7 hoan7-choe7, kiaN5 Ia5-ho5-hoa lan2 e5 Siong7-te3 sou2 khoaN3-choe3 phaiN2 e5 su7, li7-khui I, oat8-tng2 i e5 bin7, poe7 Ia5-ho5-hoa khia7-khi2 e5 sou2-chai7.  7). In koh koaiN-so2 leng2-long5 e5 mng5, phah-sit teng-he2, bo5 ti7 seng3-sou2 sio-hiuN, hian3 sio-che3, hou7 Ia5-ho5-hoa I2-sek-liat8 e5 Siong7-te3.  8). Sou2-i2 Ia5-ho5-hoa siu7-khi3 lim5-kau3 Iu5-tai7 kap Ia5-lou7-sat-leng2, hou7 in phiau-liu5, hou7 lang5 gong5-ngiah8, thi2-chhio3, chhiu-chhiuN7 lin2 chhin-bak8 sou2 khoaN3-kiN3 e5.  9). In-ui7 an2-ni goan2 e5 pe7-kong siu7 to thai5, goan2 e5 kiaN2, cha-bou2-kiaN2, kap goan2 e5 bou2, ia7 hou7 lang5 liah8-khi3.  10). TaN goa2 e5 sim beh kap Ia5-ho5-hoa I2-sek-liat8 e5 Siong7-te3 lip8-iok, hou7 I e5 toa7 siu7-khi3 oat8-tng2 li7-khui lan2.  11). Goa2 chiah e5 kiaN2 ah, taN m7-thang pin5-toaN7, in-ui7 Ia5-ho5-hoa keng2 lin2 khia7 ti7 I e5 bin7-cheng5 hok8-sai7 I, tam-tng chit-jim7 sio-hiuN hou7 I.
	12). Tui3 an2-ni, Li7-bi7 lang5 Ko-hat chok8 A-ma2-sai3 e5 kiaN2 Ma2-hap, A-sat-li7-nga2 e5 kiaN2 Iok-jiN2, Bi2-lah8-li7 chok8 A-pek-ti2 e5 kiaN2 Ki-su7, Ia5-hap-li7-lek8 e5 kiaN2 A-sat-li7-nga2, Kek-sun7 chok8 Sin-ma2 e5 kiaN2 Iok-a, Iok-a e5 kiaN2 I-tian7;  13). I2-li7-sat-hoan2 e5 chok8 Sin-li7 kap Ia5-li7, A-sat chok8 Sat-ka-li7-nga2, kap Ma2-tham3-nga2;  14). Hi-ban7 chok8 Ia5-iat kap Si7-mui2, Ia5-tou7-tun3 chok8 Si7-ma2-nga2 kap OU-siat, long2 khi2-lai5;  15). chu7-chip8 in e5 hiaN-ti7, chheng-khi3 ka-ki7, chiau3 ong5 than3 Ia5-ho5-hoa e5 oe7 sou2 beng7-leng5 e5, jip8-khi3 soe2-chheng Ia5-ho5-hoa e5 tian7.  16). Che3-si jip8 Ia5-ho5-hoa tian7 e5 lai7-bin7 beh soe2-chheng--i, chiong Ia5-ho5-hoa tian7-lai7 sou2-u7 e5 u3-oe3 toa3--chhut-khi3 kau3 Ia5-ho5-hoa tian7 e5 iN7; Li7-bi7 lang5 chih--i, toa3-khi3 goa7-bin7 kau3 Khip-lun5 khoe.  17). Tui3 chiaN-geh8 chhoe-it jit8 khi2-chhiu2 kiaN5 chheng-khi3 e5 su7, hit geh8 e5 chhoe-poeh jit8 chiah kau3 Ia5-ho5-hoa e5 leng2-long5, poeh-jit8 ku2 chheng-khi3 Ia5-ho5-hoa e5 tian7, kau3 chiaN-geh8 chap8-lak8 jit8 chiu7 beng5-pek8.  18). Tui3 an2-ni in jip8 khi3 kiN3 Hi-se-ka ong5 kong2, Goan2 i2-keng chiong Ia5-ho5-hoa e5 kui keng tian7, kap sio-che3 e5 toaN5, i2-kip8 i e5 khi3-ku7, pai5-liat8 piaN2 e5 toh, kap i e5 khi3-ku7, long2 soe2-chheng.  19). Koh A-hap-su ong5 che7-ui7 hoan7-choe7 e5 si5 sou2 khi3-sak e5 khi3-ku7, goan2 long2 pi7-pan7, koh chheng-khi3 i.  KhoaN3 ah, taN long2 ti7 Ia5-ho5-hoa e5 toaN5-cheng5.
	20). Hi-se-ka ong5 thau3-cha2 khi2-lai5, chu7-chip8 siaN5-lai7 e5 siu2-leng2, long2 chiuN7 Ia5-ho5-hoa e5 tian7.  21). In khan chhit chiah gu5-kang2, chhit chiah iuN5-kang2, chhit chiah mi5-iuN5-a2, chhit chiah soaN-iuN5-kang2, beh ui7 kok, ui7 Seng3-sou2, ui7 Iu5-tai7, hian3 choe3 siok8-choe7 e5 che3.  Ong5 beng7-leng7 A-lun5 e5 kiaN2-sun hiah e5 che3-si, hian3--in ti7 Ia5-ho5-hoa e5 toaN5.  22). In chiu7 thai5 gu5-kang2, che3-si chih hit e5 huih, hiu3 ti7 toaN5--nih; ia7 thai5 iuN5-kang2, eng7 huih hiu3 ti7 toaN5--nih; koh thai5 mi5-iuN5-a2, ia7 eng7 huih hiu3 ti7 toaN5--nih;  23). eng7 hiah e5 choe3 siok8-choe7-che3 e5 soaN-iuN5-kang2, khan kau3 ong5 kap hoe7-chiong3 e5 bin7-cheng5, in chiu7 hoaN7-chhiu2 ti7 hi2 teng2-bin7.  24). Che3-si thai5--i, eng7 in e5 huih choe3 siok8-choe7 e5 che3 ti7 toaN5--nih, ui7 I2-sek-liat8 cheng3-lang5 siok8-choe7; in-ui7 ong5 beng7-leng7 tioh8 eng7 sio-che3, kap siok8-choe7-che3 ui7 I2-sek-liat8 cheng3-lang5 lai5 hian3.
	25). Ong5 koh phai3 Li7-bi7 lang5 ti7 Ia5-ho5-hoa e5 tian7 theh8 poat8, sek, khim5, chiau3 Tai7-pit8, kap ong5 e5 sian-kian3 Ka-tek, kap sian-ti Na2-tan, sou2 beng7-leng7--e5; in-ui7 Ia5-ho5-hoa u7 thok-tiong7 I hiah e5 sian-ti beng7-leng7 in an2-ni.  26). Li7-bi7 lang5 theh8 Tai7-pit8 e5 gak8-khi3, che3-si kiah8 ho7-thau5, saN-kap teh khia7.  27). Hi-se-ka beng7-leng7 hian3 sio-che3 ti7 toaN5--nih, sio-che3 chit8-e7 hian3, chiu7 chhiuN3 o-lo2 Ia5-ho5-hoa e5 koa, eng7 ho7-thau5, koh eng7 I2-sek-liat8 ong5 Tai7-pit8 e5 gak8-khi3 lai5 ho7 i.  28). Hoe7-chiong3 long2 keng3-pai3, chhiuN3-koa--e5 chhiuN3--i, pun5 ho7-thau5--e5 pun5 i; an2-ni kau3 sio-che3 hian3 beng5-pek8.  29). Hian3 beng5-pek8, ong5 kap it-chhe3 saN-kap ti7-teh e5 lang5, long2 aN3-thau5 keng3-pai3.  30). Hi-se-ka ong5 kap hiah e5 siu2-leng2, koh beng7-leng7 Li7-bi7 lang5 eng7 Tai7-pit8 kap sian-kian3 A-sat e5 si, o-lo2 Ia5-ho5-hoa; in chiu7 hoaN-hi2, gim5-si o-lo2, aN3-thau5 keng3-pai3.
	31). Hi-se-ka chiu7 in3 kong2, Lin2 i2-keng ka-ki7 hun-piat kui hou7 Ia5-ho5-hoa, tioh8 kun7-cheng5 lai5 toa3 che3-mih8 kap sia7-un-che3 kau3 Ia5-ho5-hoa e5 tian7; hoe7-chiong3 chiu7 toa3 che3-mih8 kap sia7-un-che3 lai5; kiN3-na7 kam-sim loh8-i3--e5 ia7 toa3 sio-che3 lai5.  32). Hoe7-chiong3 sou2 hian3 sio-che3 e5 giah8, ke3-kiong7 gu5-kang2 chhit-chap8 chiah, iuN5-kang2 chit8-pah chiah, mi5-iuN5-a2 nng7-pah chiah, chiah-e5 long2 si7 choe3 sio-che3 hian3-hou7 Ia5-ho5-hoa--e5.  33). Koh u7 hun-piat choe3-seng3 e5 mih8, gu5-kang2 lak8-pah chiah, mi5-iuN5 saN-chheng chiah.  34). Chong2-si7 che3-si siuN-chio2, boe7-oe7 it-chin7 pak hiah e5 sio-che3 cheng-siN e5 phe5, sou2-i2 in e5 hiaN-ti7 Li7-bi7 lang5 pang-chan7 in kau3 hit e5 tai7-chi3 beng5-pek8, koh theng3-hau7 hiah e5 che3-si ka-ki7 chheng-khi3; in-ui7 Li7-bi7 lang5 seng5-sim ka-ki7 chheng-khi3, iaN5-ke3 che3-si.  35). Sio-che3 kap sia7-un-che3 e5 iu5, kap tak8-ho7 sio-che3 sou2 phoe3 e5 koan3-tian7, chin-choe7.  An2-ni, Ia5-ho5-hoa tian7-lai7 e5 su7 chiau3 chhu3-su7 pai5-piat8.  36). Hi-se-ka kap cheng3 peh-siN3 hoaN-hi2, in-ui7 Siong7-te3 thoe3 peh-siN3 sou2 pi7-pan7 e5, in-ui7 chit e5 su7 hut-jian5 chiaN5.

[30]	Hi-se-ka chhe lang5 kau3 I2-sek-liat8 kap Iu5-tai7 pian3-toe7, koh sia2 phoe hou7 I2-hoat-lian5 kap Ma2-na2-se, ai3 in kau3 Ia5-lou7-sat-leng2 Ia5-ho5-hoa e5 tian7, siu2 poaN5-ke3-choeh hok8-sai7 Ia5-ho5-hoa I2-sek-liat8 e5 Siong7-te3.  2). In-ui7 ong5 kap i e5 siu2-leng2, kap ti7 Ia5-lou7-sat-leng2 e5 hoe7-chiong3, i2-keng saN-kap gi7-lun7, beh ti7 ji7-geh8 siu2 poaN5-ke3-choeh.  3). Hit-si5 in boe7-oe7 siu2, in-ui7 ka-ki7 chheng-khi3 e5 che3-si iau2 bo5 kau3-giah8, peh-siN3 ia7 bo5-u7 chu7-chip8 ti7 Ia5-lou7-sat-leng2.  4). Ong5 kap hoe7-chiong3 long2 khoaN3 chit e5 tai7-chi3 choe3 ho2.  5). Chiu7 tiaN7-tioh8 beng7-leng7, soan-pou3 ti7 I2-sek-liat8 choan5-toe7, tui3 Piat8-si7-pa kau3 Tan3, hou7 in long2 lai5, ti7 Ia5-lou7-sat-leng2 siu2 poaN5-ke3-choeh hok8-sai7 Ia5-ho5-hoa I2-sek-liat8 e5 Siong7-te3; in-ui7 peh-siN3 peng5-sou3 bo5 choe7-choe7 lang5 chiau3 sou2 sia2 e5 kui-le7 lai5 siu2--i.  6). Chau2-bun5-su--e5 toa3 ong5 kap i hiah e5 siu2-leng2 e5 phoe, pian3-kiaN5 I2-sek-liat8 kap Iu5-tai7 toe7, chiau3 ong5 e5 beng7-leng7, kong2, I2-sek-liat8 lang5 ah, lin2 tioh8 koh kui-ng3 A-pek-lah8-han2, I2-sat, I2-sek-liat8 e5 Siong7-te3 Ia5-ho5-hoa, I chiu7 beh kui-ng3 lin2, chiu7-si7 thoat-li7 A-sut8 hiah e5 ong5 e5 chhiu2 sou2 chhun e5 peh-siN3.  7). Lin2 m7-thang chhin-chhiuN7 lin2 e5 liat8-chou2, kap lin2 e5 hiaN-ti7, in kan-hoan7 Ia5-ho5-hoa in liat8-chou2 e5 Siong7-te3, ti3-kau3 I hou7 in tu2-tioh8 biat8-bo5, chhin-chhiuN7 lin2 sou2 khoaN3-kiN3 e5.  8). TaN m7-thang chhin-chhiuN7 lin2 e5 liat8-chou2 lai5 ngi7 am7-kun2; tioh8 hian3 ka-ki7 hou7 Ia5-ho5-hoa, jip8 I e5 seng3-sou2, chiu7-si7 I eng2-oan2 hun-piat choe3-seng3--e5; koh tioh8 hok8-sai7 Ia5-ho5-hoa lin2 e5 Siong7-te3, thang hou7 I e5 toa7 siu7-khi3 oat8-tng2 li7-khui lin2.  9). In-ui7 lin2 na7 kui-ng3 Ia5-ho5-hoa, chiu7 lin2 e5 hiaN-ti7 kap lin2 e5 kiaN2-ji5 beh ti7 liah8 in e5 lang5 e5 bin7-cheng5 tit-tioh8 lin5-bin2, thang koh to3-lai5 chit sou2-chai7; in-ui7 Ia5-ho5-hoa lin2 e5 Siong7-te3 si7 chu5-pi lin5-bin2; lin2 na7 kui-ng3 I, I tek-khak bo5 oat8 I e5 bin7 m7 khoaN3 lin2.
	10). Chau2-bun5-su--e5 chit8 siaN5 ke3 chit8 siaN5, pian3-kiaN5 I2-hoat-lian5, Ma2-na2-se, kau3 Se-pou3-lun5; na7-si7 hiah e5 lang5 thi2-chhio3 in, ki-chhi3 in.  11). Chong2-si7 A-siat, Ma2-na2-se, Se-pou3-lun5 e5 tiong-kan, ia7 u7 lang5 ka-ki7 khiam-pi, lai5 kau3 Ia5-lou7-sat-leng2.  12). Siong7-te3 ia7 kam2-tong7 Iu5-tai7 lang5, hou7 in chit8-sim than3 ong5 kap hiah e5 siu2-leng2 chiau3 Ia5-ho5-hoa e5 oe7 sou2 chhut e5 beng7-leng7.
	13). Ji7-geh8, u7 choe7-choe7 lang5 chu7-chip8 ti7 Ia5-lou7-sat-leng2, chiaN5-choe3 chin-toa7 e5 hoe7, beh siu2 tu5-kaN3-choeh.  14). In khi2-lai5, it-chin7 tu5-khi3 Ia5-lou7-sat-leng2 sou2 u7 e5 toaN5, kap sio-hiuN e5 toaN5, hiat ti7 Khip-lun5 khoe.  15). Ji7-geh8 chap8-si3--jit8 thai5 poaN5-ke3-choeh e5 iuN5-a2, che3-si kap Li7-bi7 lang5 ka-ki7 kian3-siau3, chheng-khi3 ka-ki7, toa3 sio-che3 kau3 Ia5-ho5-hoa e5 tian7.  16). Chiau3 Siong7-te3 e5 lou5-pok8 Mou5-se e5 lut8-hoat, chiau3-le7 tak8-lang5 khia7 i e5 ui7; che3-si chiong in tui3 Li7-bi7 lang5 e5 chhiu2 chih huih lai5 hiu3 i.  17). Hoe7-tiong u7 choe7-choe7 lang5 bo5 chheng-khi3 ka-ki7, sou2-i2 thok Li7-bi7 lang5 thoe3 it-chhe3 bo5 chheng-khi3 e5 lang5 thai5 poaN5-ke3-choeh e5 iuN5-a2, hou7 in ti7 Ia5-ho5-hoa e5 bin7-cheng5 chiaN5-choe3 chheng-khi3.  18). In-ui7 I2-hoat-lian5 Ma2-na2-se, I2-sat-ka, Se-pou3-lun5, u7 choe7-choe7 lang5 bo5 chheng-khi3 ka-ki7; chong2-si7 in ia7 chiah8 poaN5-ke3-choeh, bo5 hap8 sou2 ki3-chai3 e5 le7.  19). In-ui7 Hi-se-ka thoe3 in ki5-to2, kong2, KiN3-na7 u7 koat-toan3 e5 sim chhe7 Siong7-te3, chiu7-si7 Ia5-ho5-hoa in liat8-chou2 e5 Siong7-te3, sui-jian5 bo5 chiau3 seng3-sou2 chheng-khi3 e5 le2 ka-ki7 chheng-khi3, kiu5 chi3-ho2 e5 Ia5-ho5-hoa ia7 sia3-bian2 in.  20). Ia5-ho5-hoa thiaN Hi-se-ka ki5-to2, chiu7 i-ho2 peh-siN3.  21). Toa3 ti7 Ia5-lou7-sat-leng2 e5 I2-sek-liat8 lang5 toa7-toa7 hoaN-hi2, siu2 tu5-kaN3-choeh chhit-jit8 ku2; Li7-bi7 lang5 kap che3-si jit8-jit8 o-lo2 Ia5-ho5-hoa, eng7 hiang2-liang7 e5 gak8-khi3 o-lo2 Ia5-ho5-hoa.  22). Hi-se-ka an-ui3 it-chhe3 gau5 hok8-sai7 Ia5-ho5-hoa e5 Li7-bi7 lang5.  Tui3 an2-ni cheng3-lang5 chiah8 choeh-ian5 chhit-jit8, hian3 sia7-un-che3, koh jin7-choe7 ti7 Ia5-ho5-hoa in liat8-chou2 e5 Siong7-te3 e5 bin7-cheng5.  23). Choan5-hoe7 gi7-lun7 beh koh siu2-choeh chhit-jit8.  Tui3 an2-ni hoaN-hi2 koh siu2 chhit-jit8.  24). In-ui7 Iu5-tai7 ong5 Hi-se-ka sang3 hoe7-chiong3 gu5-kang2 chit8-chheng chiah, iuN5 chhit-chheng chiah, choe3 che3-mih8.  Cheng3 siu2-leng2 ia7 sang3 hoe7-chiong3 gu5-kang2 chit8-chheng chiah, iuN5 chit8-ban7 chiah.  Koh choe7-choe7 che3-si ka-ki7 chheng-khi3.  25). Iu5-tai7 hoe7-chiong3 kap che3-si Li7-bi7 lang5, kap hiah e5 tui3 I2-sek-liat8 lai5 e5 hoe7-chiong3, i2-kip8 hiah e5 tui3 I2-sek-liat8 toe7 lai5 e5 chhut-goa7 lang5, kap khia7-khi2 ti7 Iu5-tai7 e5 chhut-goa7 lang5, long2 hoaN-hi2 khoai3-lok8.  26). Tui3 an2-ni, ti7 Ia5-lou7-sat-leng2 toa7 hoaN-hi2, in-ui7 tui3 I2-sek-liat8 ong5 Tai7-pit8 e5 kiaN2 Sou2-lo5-bun5 e5 si5, ti7 Ia5-lou7-sat-leng2 be7-bat u7 an2-ni.  27). Hit-si5 che3-si Li7-bi7 lang5 khi2-lai5, ka7 peh-siN3 chiok-hok; in e5 siaN tit-tioh8 thiaN-kiN3, in e5 ki5-to2 thau3-kau3 I khia7-khi2 e5 seng3-sou2, kau3 ti7 thiN--nih.

[31]	Chiah e5 tai7-chi3 long2 beng5-pek8, ti7-hia e5 I2-sek-liat8 cheng3-lang5 chhut-khi3, kau3 Iu5-tai7 hiah e5 siaN5, phah-chhui3 thiau7-siong7, chho3-tng7 hiah e5 A-sia3-lah8; koh ti7 Iu5-tai7, Pian7-nga2-bin2, I2-hoat-lian5, Ma2-na2-se pian3-toe7, thiah-hui2 soaN-thau5-toaN5 kap che3-toaN5, kau3 it-chin7 biat8--i.  Tui3 an2-ni, I2-sek-liat8 cheng3-lang5 tak8-e5 to3-khi3 in e5 giap8, kau3 in e5 pun2-siaN5.
	2). Hi-se-ka siat-lip8 che3-si Li7-bi7 lang5 e5 pan-liat8, chiau3 in e5 pan-liat8, kok chiau3 in e5 chit-hun7, che3-si kap Li7-bi7 lang5 hian3 sio-che3 sia7-un-che3, koh ti7 Ia5-ho5-hoa hiah e5 iaN5 e5 mng5-lai7 hok8-sai7, kam2-sia7, o-lo2.  3). Koh tui3 i e5 san2-giap8-tiong tiaN7-tioh8 ong5 e5 hun7-giah8 choe3 sio-che3, chiu7-si7 cha2-am3 e5 sio-che3, kap hiah e5 an-hioh-jit8, geh8 e5 chhoe-it, kap choeh-ki5 e5 sio-che3; long2 si7 chiau3 Ia5-ho5-hoa lut8-hoat sou2 ki3-chai3 e5.  4). Koh hoan-hu3 tiam3 ti7 Ia5-lou7-sat-leng2 e5 peh-siN3 kiong-kip che3-si kap Li7-bi7 lang5 eng-kai tit-tioh8 e5 hun7-giah8, hou7 in choan-bu7 Ia5-ho5-hoa e5 lut8-hoat.  5). Beng7-leng7 chit8-e7 chhut, I2-sek-liat8 lang5 chiu7 toa3 choe7-choe7 khi2-thau5-sek8 e5 ngou2-kok, chiu2, iu5, bit8, kap chhan5--nih sou2 chhut e5; koh eng7 tak8-hang7 mih8 e5 chap8-hun7-chit8 toa3 chin-choe7 lai5.  6). Tiam3 Iu5-tai7 chiah e5 siaN5 e5 I2-sek-liat8 lang5 kap Iu5-tai7 lang5, ia7 khan gu5 iuN5 e5 chap8-hun7-chit8 lai5; koh toa3 hun-piat choe3-seng3 kui hou7 Ia5-ho5-hoa in e5 Siong7-te3 e5 mih8 chap8-hun7-chit8, thiap8 chit8-tui chit8-tui.  7). Tui3 saN-geh8 khi2 chek-chu7 hiah e5 tui, kau3 chhit-geh8 chiah beng5-pek8.  8). Hi-se-ka kap hiah e5 siu2-leng2 lai5 khoaN3 hiah e5 tui, chiu7 o-lo2 Ia5-ho5-hoa, chiok-hok I e5 peh-siN3 I2-sek-liat8.  9). Hi-se-ka tui3 che3-si kap Li7-bi7 lang5 chha5-mng7 hiah e5 tui.  10). Siok8 Sat-tok e5 ke, che3-si-thau5  A-sat-li7-nga2, in3 kong2, Tui3 peh-siN3 toa3 kiong-kip e5 mih8 kau3 Ia5-ho5-hoa e5 tian7 i2-lai5, goan2 chiah8 kau3-giah8, koh chhun chin-choe7, in-ui7 Ia5-ho5-hoa su3-hok I e5 peh-siN3, sou2 chhun--e5 kau3 chiah choe7.  11). Hi-se-ka hoan-hu3 ti7 Ia5-ho5-hoa e5 tian7-lai7 pi7-pan7 chhek-chhng; in chiu7 pi7-pan7 i.  12). In seng5-sit8 sim chiong le2-mih8 kap sou2 thiu e5 chap8-hun7-chit8, kap hun-piat choe3-seng3 e5 mih8, long2 poaN--jip8-lai5.  Li7-bi7 lang5 Ko-lam5-nga2 pan7-li2 chit e5 su7; i e5 sio2-ti7 Si7-mui2 choe3 pang-pan7.  13). Ia5-iat, A-sat-se3-nga2, Na2-hap, A-sat-hek, Ia5-li7-boat8, Iok-sat-poat8, I2-liat8, I-su-ma2-ki-nga2, Ma2-hap, Pi2-na2-nga2, long2 si7 ui2-oan5, ti7 Ko-lam5-nga2 kap i e5 sio2-ti7 Si7-mui2 e5 chhiu2-e7; si7 Hi-se-ka ong5 kap koan2-li2 Siong7-te3 e5 tian7 e5 A-sat-li7-nga2 sou2-phai3--e5.  14). Kou3 tang-mng5 e5 Li7-bi7 lang5 Im-na2 e5 kiaN2 Kho2-li7, chiang2-koan2 kam-sim hian3-hou7 Siong7-te3 e5 mih8, hun-hoat hian3-hou7 Ia5-ho5-hoa e5 le2-mih8, kap hiah e5 chi3-seng3 e5 mih8.  15). Choe3 i e5 ji7-chhiu2--e5 u7 I-tian7, Bin2-nga2-bin2, Ia5-su-a, Si7-ma2-nga2, A-ma2-li7-nga2, Si7-ka-ni5-nga2, ti7 che3-si chiah e5 siaN5, chiau3 pan-liat8 eng7 sit8-sim hun-hoat hou7 in e5 hiaN-ti7, bo5-lun7 toa7-soe3 long2 hou7 in.  16). Che chiu7-si7 ti7 hiah e5 ki3 jip8 chok8-phou2 saN-he3 i2-siong7 e5 ta-pou-teng i2-goa7, chiu7-si7 kiN3-na7 jip8 Ia5-ho5-hoa e5 tian7--e5, chiau3 tak8-jit8 e5 hun7 sou2 eng-kai--e5, ui7-tioh8 in chiau3 pan-liat8 chin7 i e5 chit lai5 hok8-sai7.  17). Koh che3-si chiau3 in e5 se3-he7 ki3 ti7 chok8-phou2, i2-kip8 Li7-bi7 lang5 tui3 ji7-chap8 he3 i2-siong7, chiau3 in e5 pan-liat8 chin7 in e5 chit.  18). Koh ki3-chai3 ti7 chok8-phou2-tiong e5, in e5 soe3-han3--e5, in e5 bou2, in e5 kiaN2, in e5 cha-bou2-kiaN2, ti7 choan5-hoe7 tiong e5; in-ui7 in chin7 chit-hun7 ka-ki7 chheng-khi3 chiaN5-seng3.  19). Ia7 ui7-tioh8 A-lun5 e5 kiaN2-sun, chiu7-si7 tiam3 ti7 in e5 siaN5-goa7 e5 chhan5-toe7 e5 che3-si, ti7 tak8 e5 siaN5 u7 ki3-mia5 e5 lang5, lai5 hun-hoat in eng-kai tit-tioh8 e5 hun7-giah8, hou7 che3-si e5 ta-pou-teng, i2-kip8 kiN3-na7 ki3 ti7 chok8-phou2 e5 Li7-bi7 lang5.
	20).Hi-se-ka ti7 Iu5-tai7 pian3-toe7 an2-ni pan7-li2, kiaN5 sian7-liong5 cheng3-tit8, chin7-tiong ti7 Ia5-ho5-hoa i e5 Siong7-te3 e5 bin7-cheng5.  21). KiN3-na7 i khi2-chhiu2 sou2 choe3 e5, ti7 pan7-li2 Siong7-te3 tian7 e5 su7, ti7 lut8-hoat, ti7 kai3-beng7, lai5 chhe7 i e5 Siong7-te3, long2 choan-sim choe3 i, lai5 heng-thong.

[32]	Chiah e5 tai7-chi3, i sit8-sim kiaN5--i i2-au7, A-sut8 ong5 Se-na2-ki-lip8 chiuN7-lai5, lai5 chhim-jip8 Iu5-tai7, chat-iaN5 ui5-khun3 chiah e5 kian-kou3 e5 siaN5, siuN7 beh chhu2 choe3 ka-ki7-e5.  2). Hi-se-ka khoaN3-kiN3 Se-na2-ki-lip8 i2-keng lai5, tiaN7-tioh8 i3-su3 beh kong-kek Ia5-lou7-sat-leng2;  3). chiu7 kap i hiah e5 siu2-leng2 i2-kip8 iong2-su7 chham-siong5, beh that-bat8 siaN5-goa7 e5 chui2-goan5; in chiu7 pang-chan7 i.  4). Tui3 an2-ni choe7-choe7 peh-siN3 chu7-chip8, that-bat8 it-chhe3 e5 chui2-goan5, kap lau5 ke3 hit sou2-chai7 e5 khoe, kong2, A-sut8 hiah e5 ong5 lai5, siaN2-su7 hou7 i tit-tioh8 choe7-choe7 chui2 ah?  5). Hi-se-ka kiong5 i e5 sim-chi3, khi2 hit e5 to2-hoai7 e5 siaN5-chhiuN5, koaiN5 kau3 chiu2-kiN-lau5 , koh khi2 chit8-choa7 chhiuN5 ti7 siaN5-goa7, koh kian-kou3 Tai7-pit8 siaN5 e5 Bi2-lo5, koh che3-cho7 choe7-choe7 chian3-khi3, kap pin5-pai5;  6). siat-lip8 kun-tiuN2 koan2-li2 peh-siN3, chu7-chip8 in kau3 i hia, ti7 siaN5-mng5 khoan-khoah e5 sou2-chai7, eng7 oe7 an-ui3 in kong2,  7). Kiong5 lin2 e5 sim, chong3 lin2 e5 chi3, boh8-tit in-ui7 A-sut8 ong5 kap te3 i e5 toa7 kun-tui7 lai5 lun2, lai5 kiaN; in-ui7 kap lan2 ti7-teh--e5, pi2 kap in ti7-teh--e5 khah-toa7;  8). kap i ti7-teh--e5 si7 jiok8-the2 e5 chhiu2, kap lan2 ti7-teh--e5 si7 Ia5-ho5-hoa lan2 e5 Siong7-te3, I beh pang-chan7 lan2, thoe3 lan2 kau-chian3.  Peh-siN3 chiu7 an-jian5 kho3 Iu5-tai7 ong5 Hi-se-ka e5 oe7.
	9). Au7-lai5 A-sut8 ong5 Se-na2-ki-lip8, kap i e5 choan5-kun, kong-kek Lah8-kiat e5 si5, chiu7 chhe i e5 lou5-pok8 kau3 Ia5-lou7-sat-leng2 kiN3 Iu5-tai7 ong5 Hi-se-ka kap it-chhe3 ti7 Ia5-lou7-sat-leng2 e5 Iu5-tai7 lang5, kong2,  10). A-sut8 ong5 Se-na2-ki-lip8 an2-ni kong2, Lin2 oa2-kho3 sim2-mih8, chiah tiam3 ti7 Ia5-lou7-sat-leng2 siu7 ui5-khun3 ah?  11). Hi-se-ka kong2, Ia5-ho5-hoa lan2 e5 Siong7-te3 beh kiu3 lan2 thoat-li7 A-sut8 ong5 e5 chhiu2, che kiam2 m7-si7 in2-iu2 lin2, hou7 lin2 iau chhui3-ta lai5 si2 mah?  12). Chit e5 Hi-se-ka kiam2 m7-si7 hoe3-bo5 Ia5-ho5-hoa e5 soaN-thau5-toaN5, kap I hiah e5 toaN5, beng7-leng7 Iu5-tai7 kap Ia5-lou7-sat-leng2 e5 lang5 kong2, Lin2 tioh8 ti7 chit e5 toaN5-cheng5 keng3-pai3, sio-hiuN ti7 hi2 teng2-bin7?  13). Goa2 kap goa2 e5 liat8-chou2 tui3 liat8-kok e5 peh-siN3 sou2 kiaN5--e5, lin2 kiam2 m7-chia mah? liat8-pang e5 siong7-te3, hit-si5 kiam2 oe7 kiu3 ka-ki7 e5 kok thoat-li7 goa2 e5 chhiu2 mah?  14). Goa2 e5 liat8-chou2 sou2 biat8-bo5 hiah e5 kok, in hiah e5 siong7-te3 e5 tiong-kan chi7-chui7 oe7 kiu3 i e5 kok thoat-li7 goa2 e5 chhiu2, chiu7 lin2 e5 Siong7-te3 kiam2 oe7 kiu3 lin2 thoat-li7 goa2 e5 chhiu2 mah?  15). Sou2-i2 boh8-tit hou7 Hi-se-ka an2-ni phian3 lin2, in2-iu2 lin2, ia7 boh8-tit sin3 i; in-ui7 bo5 chit8-pang chit8-kok e5 siong7-te3 oe7 kiu3 i e5 peh-siN3 thoat-li7 goa2 e5 chhiu2, thoat-li7 goa2 e5 liat8-chou2 e5 chhiu2; ho5-hong3 lin2 e5 Siong7-te3, kiam2 oe7 kiu3 lin2 thoat-li7 goa2 e5 chhiu2?
	16). Se-na2-ki-lip8 e5 jin5-sin5 iau2 koh kong2 hui2-pong3 Ia5-ho5-hoa Siong7-te3 kap I e5 lou5-pok8 Hi-se-ka e5 oe7.  17). Koh sia2 phoe pong3-tok8 Ia5-ho5-hoa I2-sek-liat8 e5 Siong7-te3, ki-chhi3 I kong2, Liat8-pang e5 peh-siN3 e5 siong7-te3 ki3-jian5 boe7-oe7 kiu3 i e5 peh-siN3 thoat-li7 goa2 e5 chhiu2, Hi-se-ka e5 Siong7-te3 ia7 boe7-oe7 kiu3 I e5 peh-siN3 thoat-li7 goa2 e5 chhiu2.  18). I hiah e5 jin5-sin5 eng7 Iu5-tai7 e5 khiuN-khau2, toa7-siaN kio3 hiah e5 ti7 siaN5-chhiuN5-teng2 e5 Ia5-lou7-sat-leng2 lang5, beh hou7 in kiaN, jiau2-loan7 in, thang chhu2 hit e5 siaN5.  19). In kang2-lun7 Ia5-lou7-sat-leng2 e5 Siong7-te3, chhin-chhiuN7 kang2-lun7 se3-chiuN7 hiah e5 peh-siN3 e5 siong7-te3, lang5 e5 chhiu2 sou2 cho7-e5 chit8-iuN7.
	20). Hi-se-ka ong5 kap A-mou5-su e5 kiaN2 sian-ti I2-sai3-a, in-ui7 an2-ni ki5-to2, ng3 thiN kiu5-kio3.  21). Ia5-ho5-hoa chiu7 chhe chit8 e5 su3-chia2 jip8 A-sut8 ong5 e5 iaN5-tiong, it-chin7 biat8 hiah e5 toa7 leng5-lek8 e5 iong2-su7, i2-kip8 hiah e5 siu2-leng2 kun-tiuN2; A-sut8 ong5 moa2-bin7 kian3-siau3 to3-khi3 pun2-kok; jip8 i e5 siong7-te3 e5 bio7-lai7, u7 i chhin-siN e5 kiaN2 ti7-hia eng7 to thai5-si2 i.  22). An2-ni Ia5-ho5-hoa kiu3 Hi-se-ka kap Ia5-lou7-sat-leng2 khia7-khi2 e5 peh-siN3 thoat-li7 A-sut8 ong5 Se-na2-ki-lip8 e5 chhiu2, ia7 thoat-li7 it-chhe3 tui3-tek8 e5 chhiu2, koh hou7 in si3-ui5 peng5-an.  23). U7 choe7-choe7 lang5 toa3 le2-mih8 kau3 Ia5-lou7-sat-leng2, hian3-hou7 Ia5-ho5-hoa, koh chiong po2-mih8 sang3 Iu5-tai7 ong5 Hi-se-ka.  Chit-tiap8 liau2-au7, Hi-se-ka hou7 liat8-pang khoaN3 i choe3 chun-toa7.
	24). Hit-si5 Hi-se-ka phoa3-piN7 tit-beh si2, chiu7 ki5-to2 Ia5-ho5-hoa, Ia5-ho5-hoa ka7 i kong2, koh hou7 i chit8 e5 tiau7-thau5.  25). Chong2-si7 Hi-se-ka bo5 chiau3 i sou2 tit-tioh8 e5 un-tian2 lai5 po3-tap; in-ui7 i sim-lai7 kiau-ngou7; sou2-i2 u7 siu7-khi3 kau3 ti7 i kap Iu5-tai7 kap Ia5-lou7-sat-leng2.  26). Chong2-si7 Hi-se-ka kap Ia5-lou7-sat-leng2 khia7-khi2 e5 peh-siN3, in-ui7 sim kiau-ngou7 chiu7 ka-ki7 khiam-pi, ti3-kau3 Ia5-ho5-hoa e5 siu7-khi3 ti7 Hi-se-ka ti7-teh e5 jit8 bo5 kau3 ti7 in.
	27). Hi-se-ka u7 choe7-choe7 he3-chai5 kap toa7 eng5-kng, ui7 ka-ki7 khi2 hu2-khou3, siu-khng3 kim-gun5, po2-chioh8, hiuN-liau7, pin5-pai5, kap tak8-iuN7 e5 po2-khi3;  28). koh ui7-tioh8 sou2 chhut e5 ngou2-kok sin-chiu2 kap iu5 khi2 khou3-pang5; koh ui7-tioh8 tak8-iuN7 e5 cheng-siN tah chhau2-piN5, khi2 iuN5-tiau5.  29). Koh ui7 ka-ki7 khi2 siaN5, koh u7 choe7-choe7 gu5-kun5, iuN5-kun5, in-ui7 Siong7-te3 siuN2-su3 i chai5-san2 chin-choe7.  30). Chit e5 Hi-se-ka ia7 that-bat8 Ki-hun3 teng2-bin7 e5 chui2-choaN5, in2 chui2 hou7 i loh8-lai5, lau5 kau3 Tai7-pit8 siaN5 e5 sai-peng5.  Hi-se-ka kiN3 sou2 kiaN5 e5 bo5 m7 heng-thong.  31). Chong2-si7 Pa-pi2-lun5 hiah e5 siu2-leng2 chhe su3-chia2 lai5 i hia, beh mng7 kok-lai7 sou2 u7 e5 ki5-su7; ti7 chit e5 su7 Siong7-te3 li7-khui i, beh chhi3-giam7 i, thang chai i sim-lai7 it-chin7 sou2-u7-e5.
	32). Hi-se-ka ki5-u5 e5 su7, kap i e5 ho2 sou2 kiaN5, long2 ki3 ti7 A-mou5-su e5 kiaN2 sian-ti I2-sai3-a bek8-si7 e5 chheh, kap Iu5-tai7 I2-sek-liat8 chiah e5 ong5 e5 ki3-liok8.  33). Hi-se-ka kap i e5 liat8-chou2 tang5-khun3, bai5-chong3 ti7 Tai7-pit8 e5 kiaN2-sun hun5-bong7 khah-koaiN5 e5 sou2-chai7; i si2 e5 si5 Iu5-tai7 lang5 kap Ia5-lou7-sat-leng2 khia7-khi2 e5 peh-siN3, long2 chun-keng3 i.  I e5 kiaN2 Ma2-na2-se soa3-chiap i choe3 ong5.

[33]	Ma2-na2-se che7-ui7 e5 si5, chap8-ji7 he3, ti7 Ia5-lou7-sat-leng2 choe3 ong5 kiong7 gou7-chap8-gou7 ni5.  2). I kiaN5 Ia5-ho5-hoa sou2 khoaN3-choe3 phaiN2 e5 su7, oh8 goa7-pang lang5 sou2 kiaN5 kho2-ouN3 e5 su7, chiu7-si7 Ia5-ho5-hoa ti7 I2-sek-liat8 e5 bin7-cheng5 sou2 koaN2-chhut--e5.  3). In-ui7 i e5 lau7-pe7 Hi-se-ka sou2 hui2-hoai7 e5 soaN-thau5-toaN5 i koh khi2 i, koh ui7 hiah e5 Pa-lek8 khi2 toaN5, choe3 A-su-tha-liok8; koh keng3-pai3 thiN-teng2 e5 ban7-siong7 lai5 hok8-sai7 i.  4). Ti7 Ia5-ho5-hoa e5 tian7-lai7 khi2 kui2-na7 e5 toaN5; Ia5-ho5-hoa bat ki2 chit e5 tian7 kong2, Goa2 e5 mia5 beh eng2-oan2 ti7 Ia5-lou7-sat-leng2.  5). I ti7 Ia5-ho5-hoa e5 tian7 nng7 e5 iN7-lai7, ui7-tioh8 thiN-teng2 e5 ban7-siong7 khi2 toaN5.  6). Koh ti7 Pian7-him-lun3 e5 soaN-kok, hou7 i e5 kiaN2-ji5 keng-ke3 he2, koh khoaN3 tiau7-thau5, eng7 hoat-sut8, choe3-khio3, eng7 thiau3-tang5--e5, chhiaN2 sai-kong, kiaN5 choe7-choe7 Ia5-ho5-hoa sou2 khoaN3-choe3 phaiN2 e5 su7, kek I siu7-khi3.  7). Koh ti7 Siong7-te3 e5 tian7-lai7, chhai7 i sou2 cho7 tiau-khek e5 siong7, chit keng tian7 si7 Siong7-te3 bat tui3 Tai7-pit8 kap i e5 kiaN2 Sou2-lo5-bun5 ki2 i lai5 kong2, Chit keng tian7 kap Ia5-lou7-sat-leng2 chiu7-si7 Goa2 ti7 I2-sek-liat8 cheng3 chi-phai3-tiong sou2-keng2--e5, Goa2 beh an-ti3 Goa2 e5 mia5 ti7-hia kau3 eng2-oan2.  8). I2-sek-liat8 lang5 na7 chip-siu2 lai5 kiaN5 Goa2 it-chhe3 sou2 beng7-leng7 in e5, chiu7-si7 Goa2 thok Mou5-se sou2 thoan5 it-chhe3 e5 hoat-tou7, lut8-le7, le2-gi5, Goa2 chiu7 bo5 koh i5-soa2 in e5 kha li7-khui Goa2 sou2 tiaN7-tioh8 hou7 lin2 liat8-chou2 e5 toe7.  9). Ma2-na2-se be5-hek8 Iu5-tai7 kap Ia5-lou7-sat-leng2 khia7-khi2 e5 peh-siN3, ti3-kau3 in kiaN5 phaiN2 pi2 Ia5-ho5-hoa ti7 I2-sek-liat8 lang5 e5 bin7-cheng5 sou2 biat8 e5 liat8-kok koh-khah siong-tiong7.
	10). Ia5-ho5-hoa hoan-hu3 Ma2-na2-se kap i e5 peh-siN3, chong2-si7 in bo5 beh thiaN.  11). Sou2-i2 Ia5-ho5-hoa hou7 A-sut8 ong5 e5 kun-tiuN2 lai5 kong-kek in, eng7 kau kau-tioh8 Ma2-na2-se, eng7 tang5-lian7 pak8 i, toa3 kau3 Pa-pi2-lun5.  12). I ti7 hoan7-lan7 e5 si5, chiu7 khun2-kiu5 Ia5-ho5-hoa i e5 Siong7-te3, koh ti7 i e5 liat8-chou2 e5 Siong7-te3 e5 bin7-cheng5 kek8-ki5 khiam-pi.  13). I kiu5-kio3 I, Siong7-te3 chun2 i sou2 kiu5, thiaN i ki5-to2, hou7 i to3-lai5 Ia5-lou7-sat-leng2, iu5-goan5 che7 i e5 kok-ui7; Ma2-na2-se chiah chai Ia5-ho5-hoa si7 Siong7-te3.
	14). Chit-tiap8 liau2-au7 Ma2-na2-se khi2 chhiuN5 ti7 Tai7-pit8 e5 siaN5-goa7, ti7 Ki-hun3 e5 sai-peng5, ti7 soaN-kok-lai7, kau3 Hi5-mng5 e5 mng5-khau2, ui5-seh8 Go5-hui2-lek8, chhiuN5 khi2 chin koaiN5, koh siat-lip8 kun-tiuN2 ti7 Iu5-tai7 hiah e5 kian-kou3 e5 siaN5-lai7.  15). Koh tui3 Ia5-ho5-hoa e5 tian7 tu5-khi3 hiah e5 goa7-pang e5 siong7-te3 kap ngou2-siong7; koh ti7 Ia5-ho5-hoa tian7 e5 soaN, kap Ia5-lou7-sat-leng2 sou2 khi2 hiah e5 toaN5, long2 hiat ti7 siaN5-goa7.  16). Koh khi2 Ia5-ho5-hoa e5 che3-toaN5, ti7 toaN5-teng2 hian3 sia7-un-che3, kam2-sia7-che3, beng7-leng7 Iu5-tai7 lang5 hok8-sai7 Ia5-ho5-hoa I2-sek-liat8 e5 Siong7-te3.  17). Chong2-si7 peh-siN3 iu5-goan5 ti7 soaN-thau5-toaN5 hian3-che3, tok8-tok8 hian3 hou7 Ia5-ho5-hoa i e5 Siong7-te3 na7-tiaN7.  18). Ma2-na2-se ki5-u5 e5 su7, kap i ki5-to2 Siong7-te3 e5 oe7, kap sian-kian3 hong7 Ia5-ho5-hoa I2-sek-liat8 e5 Siong7-te3 e5 mia5 tui3 i kong2 hiah e5 oe7, long2 ki3 ti7 I2-sek-liat8 chiah e5 ong5 e5 ki3-liok8.  19). I e5 ki5-to2, kap Siong7-te3 chaiN2-iuN7 un2-chun2 i, i be7 khiam-pi i2-cheng5 e5 choe7-koa3 ke3-sit, kap khi2 soaN-thau5-toaN5, siat-lip8 hiah e5 A-sia3-lah8 kap tiau-khek ngou2-siong7 hiah e5 sou2-chai7, long2 ki3 ti7 Ho5-sai3 e5 su2-ki3.  20). Ma2-na2-se kap i e5 liat8-chou2 tang5 khun3, bai5-chong3 ti7 ka-ki7 e5 kiong-lai7; i e5 kiaN2 A-bun5 soa3-chiap i choe3 ong5.
	21). A-bun5 che7-ui7 e5 si5, ji7-chap8-ji7 he3, ti7 Ia5-lou7-sat-leng2 choe3 ong5 lek8-ke3 nng7 ni5.  22). I kiaN5 Ia5-ho5-hoa sou2 khoaN3-choe3 phaiN2 e5 su7, oh8 i e5 lau7-pe7 Ma2-na2-se sou2 choe3 e5, A-bun5 che3-su7 i e5 lau7-pe7 Ma2-na2-se sou2 cho7 hiah e5 tiau-khek e5 ngou2-siong7 lai5 hok8-sai7 i.  23). Bo5 ka-ki7 khiam-pi ti7 Ia5-ho5-hoa e5 bin7-cheng5, chhin-chhiuN7 i e5 lau7-pe7 Ma2-na2-se e5 ka-ki7 khiam-pi; chit e5 A-bun5 na2-ku2 na2 hoan7-choe7.  24). I e5 jin5-sin5 poe7-poan7 i, thai5-si2 i ti7 ong5-kiong-lai7.  25). Chong2-si7 kok-bin5 thai5-si2 hiah e5 poe7-poan7 A-bun5 ong5 e5 lang5; kok-bin5 chiu7 siat-lip8 i e5 kiaN2 Iok-se-a soa3-chiap i choe3 ong5.

[34]	Iok-se-a che7-ui7 e5 si5, poeh he3, ti7 Ia5-lou7-sat-leng2 choe3-ong5 kiong7 saN-chap8-it ni5.  2). I kiaN5 Ia5-ho5-hoa sou2 khoaN3-choe3 ho2 e5 su7, kiaN5 i e5 chou2 Tai7-pit8 it-chhe3 e5 lou7, bo5 phian cho2-iu7.  3). I choe3 ong5 te7-poeh ni5, iau2-ku2 siau3-lian5, khi2-thau5 chhe7 i e5 chou2 Tai7-pit8 e5 Siong7-te3; kau3 chap8-ji7 ni5 khi2-thau5 chheng-khi3 Iu5-tai7 kap Ia5-lou7-sat-leng2, tu5-khi3 soaN-thau5-toaN5, kap hiah e5 A-sia3-lah8, tiau-khek e5 siong7 kap chu3-cho7 e5 siong7.  4). In ti7 i e5 bin7-cheng5 hui2-hoai7 hiah e5 Pa-lek8 e5 toaN5, i chho3-tng7 toaN5-teng2 koaiN5-koaiN5 e5 jit8-siong7, koh phah-chhui3 hiah e5 A-sia3-lah8 kap tiau-khek e5 siong7, kap chu3 e5 ngou2-siong7, tui5--i choe3-hun2, ia7 ti7 bat che3-su7 i--e5 e5 bong7;  5). chiong in e5 che3-si e5 kut-thau5 sio ti7 in e5 toaN5-teng2, chheng-khi3 Iu5-tai7 kap Ia5-lou7-sat-leng2.  6). Ti7 Ma2-na2-se, I2-hoat-lian5, Se-bian7, kau3 ti7 Na2-hut-tha-li7 hiah e5 siaN5, kap si3-ui5 phoa3-hoai7 e5 sou2-chai7, long2 ia7 an2-ni kiaN5.  7). Koh thiah-hui2 che3-toaN5, phah-chhui3 A-sia3-lah8 kap tiau-khek e5 siong7 chiaN5-choe3 hun2, chho3-tng7 I2-sek-liat8 pian3-toe7 sou2 u7 e5 jit8-siong7, chiu7 to3-khi3 Ia5-lou7-sat-leng2.
	8). Iok-se-a ong5 chap8-poeh ni5, chheng-khi3 toe7 chheng-khi3 tian7 i2-au7, chiu7 chhe A-sat-li7-nga2 e5 kiaN2 Sa-hoan, siaN5-siu2 Ma2-se-nga2, su2-koaN Iok-hap-su e5 kiaN2 Iok-a, khi3 siu-li2 Ia5-ho5-hoa i e5 Siong7-te3 e5 tian7.  9). In chiu7 khi3 kiN3 che3-si-thau5 Hi-lek8-ka, chiong sou2 u7 hian3 ti7 Siong7-te3 tian7 e5 gun5 kau i; chit e5 gun5 si7 kou3-mng5 e5 Li7-bi7 lang5, tui3 Ma2-na2-se, I2-hoat-lian5, kap it-chhe3 I2-sek-liat8 chhun e5 lang5, i2-kip8 Iu5-tai7, Pian7-nga2-bin2 cheng3-lang5, kap Ia5-lou7-sat-leng2 khia7-khi2 e5 peh-siN3 siu-lai5--e5.  10). In chiong hit e5 gun5 kau-hou7 koan2-li2 Ia5-ho5-hoa tian7 choe3-kang lang5 e5 chhiu2, choan2-kau Ia5-ho5-hoa tian7 choe3-kang e5 lang5 siu-li2 tian7 hou7 i ho2-se3.  11). Chiu7-si7 kau hou7 bak8-chhiuN7, khi2-cho7--e5, hou7 in boe2 ke3-phah e5 chioh8, kap lian5-lok8 e5 chha5-liau7, siu-li2 Iu5-tai7 ong5 sou2 hui2-hoai7 hiah e5 chhu3.  12). Hiah e5 lang5 chin7-tiong choe3-kang; tok-kang--e5 si7 Li7-bi7 lang5 Bi2-lah8-li7 e5 kiaN2-sun Nga2-hap, Go5-pa-ti2; tok-chhui--e5 si7 Ko-hat e5 kiaN2-sun Sat-ka-li7-a, Bi2-su-lan5, koh u7 chok-gak8 e5 Li7-bi7 lang5.  13). In ia7 koan2-li2 hiah e5 taN-teh e5 lang5, tok-chhui it-chhe3 choe3-kang e5, bo5-lun7 choe3 sim2-mih8 kang; Li7-bi7 lang5 u7-e5 choe3 su-ki3, choe3 iu2-si, choe3 koan2-mng5--e5.  14). In chiong sou2 u7 hian3 ti7 Ia5-ho5-hoa tian7 e5 gun5 toa3 chhut-khi3 e5 si5, che3-si Hi-lek8-ka ngou2-jian5 tit-tioh8 Mou5-se sou2 thoan5 Ia5-ho5-hoa lut8-hoat e5 chheh.  15). Hi-lek8-ka in3 su-ki3 Sa-hoan kong2, Goa2 ti7 Ia5-ho5-hoa tian7-lai7 ngou2-jian5 tit-tioh8 lut8-hoat e5 chheh.  Hi-lek8-ka chiu7 chiong chheh kau hou7 Sa-hoan.  16). Sa-hoan chiu7 toa3 chheh khi3 ong5 hia, koh he5-hok ong5 kong2, KiN3-na7 li2 sou2 thok-tiong7 li2 e5 lou5-pok8-e5 in teh choe3 i.  17). Sou2 tit-tioh8 ti7 Ia5-ho5-hoa tian7 e5 gun5 long2 piaN3--chhut-lai5, kau hou7 tok-kang--e5, kap choe3-kang lang5 e5 chhiu2.  18). Su-ki3 Sa-hoan koh tui3 ong5 kong2, Che3-si Hi-lek8-ka u7 theh8 chit8 pun2 chheh hou7 goa2; Sa-hoan ti7 ong5 e5 bin7-cheng5 tiah thak8 i.  19). Ong5 thiaN-kiN3 lut8-hoat e5 oe7, chiu7 thiah-lih8 i e5 saN.  20). Ong5 hoan-hu3 Hi-lek8-ka kap Sa-hoan e5 kiaN2 A-hi-kam, Bi2-ka e5 kiaN2 A-pi2-tun3, su-ki3 Sa-hoan, kap ong5 e5 kun7-sin5 A-sat-nga2, kong2,  21). Lin2 khi3 ui7 goa2, ui7 I2-sek-liat8 kap Iu5-tai7 sou2 lau5 e5 peh-siN3, chiong sou2 khioh-tioh8 chit pun2 chheh e5 oe7 mng7 Ia5-ho5-hoa; in-ui7 Ia5-ho5-hoa e5 siu7-khi3 toa7-toa7 piaN3-loh8 ti7 lan2, si7 ui7-tioh8 lan2 e5 liat8-chou2 bo5 siu2 Ia5-ho5-hoa e5 oe7, bo5 chiau3 chit pun2 chheh it-chhe3 sou2 ki3-chai3-e5 khi3 kiaN5.
	22). Tui3 an2-ni, Hi-lek8-ka kap ong5 sou2 thok e5 lang5, long2 khi3 kiN3 lu2 sian-ti Hou7-lek8-tai7; i si7 Hap-su-lah8 e5 sun, To5-kho2-hap e5 kiaN2, koan2-li2 le2-hok8 hit e5 Sa-liong5 e5 bou2.  I tiam3 ti7 Ia5-lou7-sat-leng2 te7-ji7 khu; in chiong chit e5 i3-su3 ka7 i kong2.  23). I in3 in kong2, Ia5-ho5-hoa I2-sek-liat8 e5 Siong7-te3 an2-ni kong2, Lin2 khi3 he5-hok hit e5 chhe lin2 lai5 kiN3 goa2 e5 lang5 kong2,  24). Ia5-ho5-hoa an2-ni kong2, KhoaN3 ah, Goa2 beh kang3 chai-e7 ti7 chit sou2-chai7, i2-kip8 ti7-chia khia7-khi2 e5 peh-siN3, chiu7-si7 in thak8 ti7 Iu5-tai7 ong5 bin7-cheng5 e5 chheh sou2 ki3-chai3 hiah e5 chiu3-chou2.  25). In-ui7 in khi3-sak Goa2, sio-hiuN ti7 pat8 e5 siong7-te3, eng7 in e5 chhiu2 sou2-choe3-e5 kek Goa2 e5 siu7-khi3; sou2-i2 Goa2 e5 toa7 siu7-khi3 piaN3-loh8 ti7 chit sou2-chai7, bo5 soah.  26). Chong2-si7 chhe lin2 lai5 mng7 Ia5-ho5-hoa e5 Iu5-tai7 ong5, lin2 tioh8 an2-ni ka7 i kong2, Ia5-ho5-hoa I2-sek-liat8 e5 Siong7-te3 an2-ni kong2, Lun7-kau3 li2 sou2 thiaN-kiN3 e5 oe7,  27). li2 e5 sim chiu7 nng2, ka-ki7 khiam-pi ti7 Siong7-te3 e5 bin7-cheng5, in-ui7 li2 thiaN-kiN3 I sou2 kong2 kong-kek chit sou2-chai7 kap ti7-chia khia7-khi2 e5 peh-siN3 e5 oe7, hit-si5 li2 ti7 Goa2 e5 bin7-cheng5 ka-ki7 khiam-pi, koh thiah-lih8 li2 e5 saN, ti7 Goa2 e5 bin7-cheng5 thi5-khau3, Goa2 i2-keng thiaN-kiN3 li2; che si7 Ia5-ho5-hoa kong2 e5.  28). Goa2 beh hou7 li2 kui li2 e5 liat8-chou2, li2 beh peng5-an kui-bong7; Goa2 sou2 beh kang3-loh8 ti7 chit sou2-chai7 kap ti7-chia khia7-khi2 e5 peh-siN3 it-chhe3 e5 chai-e7, li2 e5 bak8-chiu tek-khak boe7 khoaN3-kiN3.  In chiu7 to3-tng2 khi3 he5-hok ong5.
	29). Ong5 chiu7 chhe lang5 chu7-chip8 Iu5-tai7 kap Ia5-lou7-sat-leng2 e5 cheng3 tiuN2-lo2.  30). Ong5 chiu7 chiuN7-khi3 Ia5-ho5-hoa e5 tian7; Iu5-tai7 cheng3-lang5 kap khia7-khi2 Ia5-lou7-sat-leng2 e5 peh-siN3, kap che3-si Li7-bi7 lang5, kap cheng3 peh-siN3, bo5-lun7 toa7-soe3, long2 kap i khi3.  Ong5 chiu7 chiong Ia5-ho5-hoa tian7-lai7 ngou2-jian5 tit-tioh8 iok e5 chheh, it-chhe3 e5 oe7 thak8 hou7 in thiaN.  31). Ong5 khia7 ti7 i e5 ui7, ti7 Ia5-ho5-hoa e5 bin7-cheng5 lip8-iok, beh chin7-sim chin7-seng3 sun7-than3 Ia5-ho5-hoa, siu2 I e5 kai3-beng7, kap kan-cheng3 e5 oe7, kap lut8-le7, lai5 chiaN5 chit pun2 chheh sou2 ki3 lip8-iok e5 oe7.  32). I hou7 Ia5-lou7-sat-leng2 kap Pian7-nga2-bin2 sou2 u7 e5 peh-siN3 long2 seng5-jin7 chit e5 iok; tui3 an2-ni Ia5-lou7-sat-leng2 khia7-khi2 e5 peh-siN3 chiau3 Siong7-te3 e5 iok lai5 kiaN5, chiu7-si7 in liat8-chou2 e5 Siong7-te3.  33). Iok-se-a chiong siok8 I2-sek-liat8 lang5 hiah e5 toe7, it-chhe3 kho2-ouN3--e5 long2 tu5-khi3, koh hou7 sou2 u7 ti7 I2-sek-liat8 e5 lang5 hok8-sai7 Ia5-ho5-hoa in e5 Siong7-te3.  Tng Iok-se-a ti7-teh e5 jit8, peh-siN3 than3 Ia5-ho5-hoa in liat8-chou2 e5 Siong7-te3, long2 bo5 li7-khui.

[35]	Iok-se-a ti7 Ia5-lou7-sat-leng2 siu2 poaN5-ke3-choeh hok8-sai7 Ia5-ho5-hoa; chiaN-geh8 chap8-si3 jit8, peh-siN3 thai5 poaN5-ke3-choeh e5 iuN5-a2.  2). Ong5 phai3 chiah e5 che3-si tng in e5 chit, koh bian2-le7 in choe3 Ia5-ho5-hoa tian7 e5 kang.  3). Koh tui3 hiah e5 kui ti7 Ia5-ho5-hoa choe3-seng3, ka3-si7 I2-sek-liat8 lang5 e5 Li7-bi7 lang5, kong2, Lin2 tioh8 chiong seng3 e5 iok-kui7 he7 ti7 I2-sek-liat8 ong5 Tai7-pit8 e5 kiaN2 Sou2-lo5-bun5 sou2 khi2 e5 tian7-lai7, m7-bian2 lin2 eng7 keng-thau5 kng.  TaN lin2 tioh8 hok8-sai7 Ia5-ho5-hoa Lin2 e5 Siong7-te3, kap I e5 peh-siN3 I2-sek-liat8.  4). Lin2 tioh8 ka-ki7 pi7-pan7, chiau3 lin2 e5 chong-chok8, lin2 e5 pan-liat8 than3 I2-sek-liat8 ong5 Tai7-pit8 sou2 ki3 e5, kap i e5 kiaN2 Sou2-lo5-bun5 sou2 ki3 e5.  5). Khia7 ti7 seng3 e5 sou2-chai7 chiau3 lin2 e5 hiaN-ti7 chiu7-si7 chit e5 peh-siN3 chong-chok8 e5 pang5-thau5, tioh8 u7 Li7-bi7 lang5 chong-chok8 e5 chit8-chou2 lai5 hok8-sai7 i.  6). Tioh8 thai5 poaN5-ke3-choeh e5 iuN5-ko, ka-ki7 chheng-khi3; ui7-tioh8 lin2 e5 hiaN-ti7 pi7-pan7 ho2-se3, thang chiau3 Ia5-ho5-hoa thok Mou5-se sou2-kong2-e5 lai5 kiaN5.
	7). Iok-se-a tui3 kui-kun5 e5 tiong-kan, mi5-iuN5-a2 kap soaN-iuN5-a2 kiong7 saN-ban7 chiah kap gu5-kang2 saN-chheng chiah hou7 long2-chong2 saN-kap ti7-teh e5 peh-siN3 choe3 poaN5-ke3-choeh e5 mih8.  Chiah-e5 si7 tui3 ong5 e5 san2-giap8 chhu2--e5.  8). I hiah e5 siu2-leng2 ia7 hoaN-hi2 chhut hou7 peh-siN3 kap che3-si kap Li7-bi7 lang5.  Hiah e5 koan2-li2 Siong7-te3 e5 tian7 e5 Hi-lek8-ka, Sat-ka-li7-a, Ia5-iat, eng7 iuN5-a2 nng7-chheng lak8-pah chiah, gu5 saN-pah chiah, hou7 che3-si choe3 poaN5-ke3-choeh e5 che3.  9). Li7-bi7 lang5 hiah e5 thau5-bak8 Ko-lam5-nga2, kap i e5 hiaN-ti7 Si7-ma2-nga2, Na2-than2-giap8, kap Hap-sa-pi2-nga2, Ia5-li7, Iok-sat-poat8, eng7 iuN5-a2 gou7-chheng chiah, gu5 gou7-pah chiah, hou7 Li7-bi7 lang5 choe3 poaN5-ke3-choeh e5 che3-mih8.  10). An2-ni hok8-sai7 e5 tai7-chi3 long2 pi7-pan7 pian7.  Che3-si khia7 ti7 i e5 ui7, Li7-bi7 lang5 khia7 ti7 in e5 pan-liat8, chiau3 ong5 sou2 beng7-leng7 e5.  11). In thai5 poaN5-ke3-choeh e5 iuN5-a2, che3-si tui3 in e5 chhiu2 chih huih lai5 hiu3, Li7-bi7 lang5 pak hiah e5 phe5;  12). ia7 chiong sio-che3 i5-soa2 i, thang chiau3 peh-siN3 chong-chok8 e5 pang5-thau5 pun hou7 in thang hian3-hou7 Ia5-ho5-hoa, chiau3 Mou5-se e5 chheh sou2 ki3 e5; chhu2-ti3 hiah e5 gu5 ia7 si7 an2-ni.  13). In chiau3 tiaN7-tioh8 e5 le7, eng7 he2 pek poaN5-ke3-choeh e5 iuN5-a2; hiah e5 che3-mih8 eng7 tiaN2, eng7 e, eng7 poah, chu2--i; kin2-kin2 toa3 khi3 hou7 cheng3 peh-siN3.  14). Jian5-au7 ui7 ka-ki7 kap che3-si pi7-pan7, in-ui7 che3-si A-lun5 e5 kiaN2-sun choan-bu7 hian3 sio-che3 kap iu5, kau3 e5-hng.  Sou2-i2 Li7-bi7 lang5 ui7 ka-ki7, ia7 ui7 che3-si A-lun5 e5 kiaN2-sun pi7-pan7 i.  15). ChhiuN3-koa--e5 A-sat e5 kiaN2-sun, khia7 ti7 in e5 ui7, chiau3 Tai7-pit8, A-sat, Hi-ban7, kap ong5 e5 sian-kian3--e5 Ia5-tou7-tun3 sou2 beng7-leng7; kou3-mng5 e5 lang5 kou3-siu2 tak8 e5 mng5; in m7-bian2 li7-khui in e5 kang, in-ui7 in e5 hiaN-ti7 Li7-bi7 lang5 thoe3 in pi7-pan7.  16). Tng hit-jit8 hok8-sai7 Ia5-ho5-hoa e5 tai7-chi3 long2 pi7-pan7, ia7 siu2 poaN5-ke3-choeh, ia7 hian3 sio-che3 ti7 Ia5-ho5-hoa e5 toaN5, chiau3 Iok-se-a ong5 sou2 beng7-leng7.  17). Hit-si5 saN-kap ti7-hia e5 I2-sek-liat8 lang5 siu2 poaN5-ke3-choeh, ia7 siu2 tu5-kaN3-choeh lek8-ke3 chhit-jit8.  18). Tui3 sian-ti Sat-bou2-jiN2 e5 jit8 i2-au7, ti7 I2-sek-liat8 tiong bo5-u7 chhin-chhiuN7 chit-tiap8 sou2 siu2 e5 poaN5-ke3-choeh; koh I2-sek-liat8 liat8-ong5 ia7 long2 bo5 siu2 poaN5-ke3-choeh chhin-chhiuN7 Iok-se-a, kap che3-si kap Li7-bi7 lang5, i2-kip8 saN-kap ti7-teh e5 Iu5-tai7 kap I2-sek-liat8 lang5 kap Ia5-lou7-sat-leng2 khia7-khi2 e5 peh-siN3 sou2 siu2 e5.  19). Ti7 Iok-se-a choe3 ong5 chap8-poeh ni5, chiu7 siu2 chit e5 poaN5-ke3-choeh.
	20).  Chiah e5 tai7-chi3 i2-au7, Iok-se-a i2-keng siu-cheng2 tian7 beng5-pek8, u7 Ai-kip8 ong5 Ni5-ko chiuN7-lai5, beh phah Pek-lah8 ho5-piN e5 Ka-ki-bi2-si.  Iok-se-a chhut-khi3 ti2-tng i.  21). I chhe su3-chia2 lai5 kiN3 Iok-se-a kong2, Iu5-tai7 ong5 ah, goa2 kap li2 sim2-mih8 kan-siap8? goa2 kin-a2-jit8 lai5 m7-si7 beh kong-kek li2, chiu7-si7 beh kong-kek kap goa2 kau-chian3 e5 ke; koh Siong7-te3 hoan-hu3 goa2 tioh8 koaN2-kin2, li2 boh8-tit chhap Siong7-te3 e5 su7, bian2-tit I chau5-biat8 li2; in-ui7 Siong7-te3 kap goa2 ti7-teh.  22). Chong2-si7 Iok-se-a m7-kheng2 oat8-tng2 li7-khui i, kai2-chong beh kap i kau-chian3, m7-thiaN Siong7-te3 thok Ni5-ko sou2 kong2-chhut e5 oe7, chiu7 lai5 kau3 Bi2-kiat-to e5 soaN-kok kau-chian3.  23). Sia7-chiN3 e5 lang5 sia7--tioh8 Iok-se-a ong5; ong5 tui3 i e5 jin5-sin5 kong2, Toa3 goa2 chhut-khi3, in-ui7 goa2 siu7 tang7-siong lah.  24). I e5 jin5-sin5 hu5 i chhut hit tiuN chhia, he7 ti7 i te7-ji7 tiuN chhia, chai3 i kau3 Ia5-lou7-sat-leng2; i chiu7 si2, bai5-chong3 i ti7 i e5 liat8-chou2 hiah e5 bong7.  Iu5-tai7 kap Ia5-lou7-sat-leng2 long2 ui7-tioh8 Iok-se-a pi-ai.  25). Ia5-li7-bi2 ui7 Iok-se-a ai-siong; hiah e5 chhiuN3-koa e5 lam5-lu2 ti7 in e5 ai-su5 long2 u7 kong2-khi2 Iok-se-a kau3 ti7 kin-a2-jit8; koh ti7 I2-sek-liat8 tiong eng7 chiah-e5 choe3 tiaN7-tioh8 e5 le7.  KhoaN3 ah, hiah-e5 long2 ki3 ti7 ai-su5 tiong.  26). Iok-se-a ki5-u5 e5 su7, kap i chiau3 Ia5-ho5-hoa lut8-hoat sou2 ki3 lai5 kiaN5 e5 ho2-su7;  27). kap i tui3-thau5 kau3-be2 sou2-kiaN5 e5 su7, khoaN3 ah, long2 ki3 ti7 I2-sek-liat8 kap Iu5-tai7 liat8-ong5 e5 ki3-liok8.

[36]	Kok-bin5 eng7 Iok-se-a e5 kiaN2 Iok-hap-su siat-lip8 choe3 ong5, ti7 Ia5-lou7-sat-leng2 soa3-chiap i e5 lau7-pe7.  2). Iok-hap-su che7-ui7 e5 si5, ji7-chap8-saN he3, ti7 Ia5-lou7-sat-leng2 choe3 ong5 lek8-ke3 saN-geh8 jit8.  3). Ai-kip8 ong5 ti7 Ia5-lou7-sat-leng2 hoe3 i, koh hoat8 hit kok chin3-kong3 gun5 chit8-pah tha-lian5-tek, kim chit8 tha-lian5-tek.  4). Ai-kip8 ong5 siat-lip8 i e5 hiaN I2-li7-nga2-keng3 choe3 Iu5-tai7 kap Ia5-lou7-sat-leng2 e5 ong5, oaN7 i e5 mia5 kio3 Iok-nga2-keng3; Ni5-ko toa3 i e5 sio2-ti7 Iok-hap-su kau3 Ai-kip8.
	5). Iok-nga2-keng3 che7-ui7 e5 si5, ji7-chap8-gou7 he3, ti7 Ia5-lou7-sat-leng2 choe3 ong5 kiong7 chap8-it ni5; kiaN5 Ia5-ho5-hoa i e5 Siong7-te3 sou2 khoaN3-choe3 phaiN2 e5 su7.  6). Pa-pi2-lun5 ong5 Ni5-pou3-kah-ni5-sat chiuN7 lai5 kong-kek i, eng7 tang5-lian7 pak8 i, beh toa3 i kau3 Pa-pi2-lun5.  7). Ni5-pou3-kah-ni5-sat koh chiong Ia5-ho5-hoa tian7-lai7 e5 khi3-ku7 toa3 kau3 Pa-pi2-lun5, he7 ti7 Pa-pi2-lun5 i e5 bio7-lai7.  8). Iok-nga2-keng3 ki5-u5 e5 su7, kap i sou2 kiaN5 kho2-ouN3 e5 su7, kap i e5 put-cheng3, long2 ki3 ti7 I2-sek-liat8 kap Iu5-tai7 liat8-ong5 e5 ki3-liok8.  I e5 kiaN2 Iok-nga2-kun soa3-chiap i choe3 ong5.
	9). Iok-nga2-kun che7-ui7 e5 si5, poeh-he3, ti7 Ia5-lou7-sat-leng2 choe3 ong5 saN-geh8-jit8 lian5 chap8-jit8; kiaN5 Ia5-ho5-hoa sou2 khoaN3-choe3 phaiN2 e5 su7.  10). Ke3-ni5 Ni5-pou3-kah-ni5-sat chhe lang5 toa3 i kap Ia5-ho5-hoa tian7-lai7 hiah e5 po2-poe3 e5 khi3-ku7 kau3 Pa-pi2-lun5; chiu7 siat-lip8 i e5 chek Se-ti2-ka choe3 Iu5-tai7 kap Ia5-lou7-sat-leng2 e5 ong5.
	11). Se-ti2-ka che7-ui7 e5 si5, ji7-chap8-it he3, ti7 Ia5-lou7-sat-leng2 choe3 ong5 kiong7 chap8-it ni5.  12). I kiaN5 Ia5-ho5-hoa i e5 Siong7-te3 sou2 khoaN3-choe3 phaiN2 e5 su7; sian-ti Ia5-li7-bi2 eng7 Ia5-ho5-hoa sou2 hoan-hu3-e5 thoan5 hou7 i, i iu5-goan5 bo5 ka-ki7 khiam-pi ti7 i e5 bin7-cheng5.  13). Ni5-pou3-kah-ni5-sat ong5 bat kah i ki2 Siong7-te3 lai5 chiu3-choa7; chong2-si7 i poe7-poan7, ngi7 i e5 am7-kun2, kou3-chip i e5 sim, m7 kui-sun7 Ia5-ho5-hoa I2-sek-liat8 e5 Siong7-te3.  14). Koh hiah e5 che3-si e5 thau5-bak8 kap peh-siN3 ia7 hoan7 toa7-choe7, oh8 goa7-pang it-chhe3 kho2-ouN3 e5 su7, phah la5-sam5 Ia5-ho5-hoa ti7 Ia5-lou7-sat-leng2 hun-piat choe3-seng3 e5 tian7.  15). Ia5-ho5-hoa in liat8-chou2 e5 Siong7-te3 thok I hiah e5 su3-chia2, chhe in khi3 peh-siN3 hia, si7 thau3-cha2 khi2-lai5 chhe i; in-ui7 I lin5-bin2 I e5 peh-siN3 kap I khia7-khi2 e5 sou2-chai7.  16). Chong2-si7 in thi2-chhio3 Siong7-te3 e5 su3-chia2, biau2-si7 I e5 oe7, ki-chhi3 I e5 sian-ti, tit8-kau3 Ia5-ho5-hoa toa7 siu7-khi3 I e5 peh-siN3, bo5 hoat-tou7 thang i-ti7.
	17). Sou2-i2 Siong7-te3 chhoa7 Ka-lek8-ti2 lang5 e5 ong5 lai5 kong-kek in, ti7 in seng3-sou2 e5 chhu3 eng7 to thai5-si2 in e5 siau3-lian5 lang5, bo5 lin5-bin2 in siau3-lian5 e5 ta-pou-teng, a2-si7 chai7-sek-lu2, lau7 kap peh8-thau5-mng5--e5; Siong7-te3 chiong in long2 kau ti7 i e5 chhiu2.  18). I koh chiong Siong7-te3 e5 tian7 toa7-soe3 e5 khi2-ku7, kap Ia5-ho5-hoa tian7-lai7 e5 chai5-po2, i2-kip8 ong5 kap hiah e5 siu2-leng2 e5 chai5-po2, long2 toa3 kau3 Pa-pi2-lun5.  19). In sio Siong7-te3 e5 chhu3, thiah-hui2 Ia5-lou7-sat-leng2 e5 siaN5-chhiuN5, eng7 he2 sio hiah e5 kiong-tian7, hui2-hoai7 hiah e5 po2-poe3 e5 khi2-ku7.  20). KiN3-na7 thoat-li7 to-kiam3 e5, i toa3 in kau3 Pa-pi2-lun5; in choe3 i kap i e5 kiaN2-sun e5 lou5-pok8, kau3 Pho-su kok heng-khi2.  21). Che si7 eng3-giam7 Ia5-ho5-hoa thok Ia5-li7-bi2 sou2 kong2 e5 oe7, theng3-hau7 thou2-toe7 hiong2-siu7 i e5 an-hioh; in-ui7 i pha-hng e5 si5 siu2 an-hioh, kau3 moa2 chhit-chap8 ni5.
	22). Tng Pho-su ong5 Kou2-liat8 goan5--ni5, in-ui7 beh eng3-giam7 Ia5-ho5-hoa thok Ia5-li7-bi2 sou2 kong2 e5 oe7, Ia5-ho5-hoa chiu7 kek-tong7 Pho-su ong5 Kou2-liat8 e5 sim, hou7 i soan-pou3 ti7 thong-kok, koh sia2 i, kong2,  23). Pho-su ong5 Kou2-liat8 an2-ni kong2, ThiN-teng2 e5 Siong7-te3 Ia5-ho5-hoa chiong thiN-e7 e5 ban7-kok siuN2-su3 goa2; koh beng7-leng7 goa2 ti7 Iu5-tai7 e5 Ia5-lou7-sat-leng2 ka7 I khi2 tian7.  Lin2 tiong-kan kiN3-na7 choe3 I e5 peh-siN3 e5, thang chiuN7-khi3, goan7 Ia5-ho5-hoa i e5 Siong7-te3 kap i ti7-teh.


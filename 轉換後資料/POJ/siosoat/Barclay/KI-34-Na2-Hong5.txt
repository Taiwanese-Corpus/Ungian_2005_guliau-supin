	Na2-Hong5		(34)
[1]	Lun7 Ni5-ni5-bi5 e5 bek8-si7, I-lek8-ko-su lang5 Na2-hong5 sou2 khoaN3-kiN3 e5 iN7-siong7, ki3 ti7 chheh--nih.
	2). Ia5-ho5-hoa si7 jiat8-sim e5 Siong7-te3, iah8 kiaN5 po3-siu5; Ia5-ho5-hoa si7 po3-siu5 koh toa7 siu7-khi3; Ia5-ho5-hoa tui3 I e5 tui3-tek8 po3-siu5, ui7-tioh8 I e5 kiu5-siu5 lai5 khng3 siu7-khi3.  3). Ia5-ho5-hoa bo5 khoai3 siu7-khi3, u7 toa7 leng5-lek8; koat-toan3 bo5 liah8 u7-choe7--e5 choe3 bo5-choe7; Ia5-ho5-hoa e5 lou7 ti7 kng2-le5-hong kap kong5-hong e5 tiong-kan, hun5 si7 I e5 kha e5 thou5-hun2.  4). I chek-pi7 hai2 hou7 i ta, iah8 hou7 chiah e5 ho5 long2 bo5 chui2; Pa-san kap Ka-bit8 soe-pai7, Li7-pa-lun3 e5 hoe-bak8 ia7 soe-pai7.  5). SoaN-thau5 in-ui7 I tin2-tang7, soaN-nia2 iah8 long2 siau-iuN5, toa7-toe7 ti7 I e5 bin7-cheng5 phong3--khi2-lai5, se3-kai3 kap tiam3-ti7 hit tiong-kan--e5 ia7 si7 an2-ni.  6). I chit8-e7 thong3-hun7, chi7-chui7 oe7 khia7-teh? I toa7 siu7-khi3 chi7-chui7 tng-oe7-khi2? I e5 siu7-khi3 chhin-chhiuN7 he2 piaN3-chhut, chioh8-poaN5 in-ui7 I piak-lih8.  7). Ia5-ho5-hoa si7 ho2, ti7 hoan7-lan7 e5 jit8, I choe3 oe7-sou2; koh bat hiah-e5 oa2-kho3 I e5 lang5.  8). Chong2-si7 I beh eng7 hoan3-lam7 e5 toa7-chui2 im-biat8 i e5 toe7, koaN2 tui3-tek8 jip8 ou-am3.  9). Lin2 siat sim2-mih8 ke3-bou5 tui3-tek8 Ia5-ho5-hoa? I beh choe3 kau3 chin7-thau5, bian2 koh te7-ji7-pai2 e5 chai-e7.  10). In iN5-tiN5 chhin-chhiuN7 chhi3-phe3, chhin-chhiuN7 lim chiu2 kau3 chui3-chui3, iau2-ku2 in beh sio--khi3, chhin-chhiuN7 ta-ta e5 chhau2.  11). U7 chit8-e5 tui3 li2 hia chhut--lai5, tou5-bou5 kan-ok, siat phaiN2 ke3-bou5; kong-kek Ia5-ho5-hoa.  12). Ia5-ho5-hoa an2-ni kong2, In sui-jian5 se3-lek8 chhiong-chiok, lang5-giah8 choe7-choe7, iah8 beh siu7 chian2-tu5, kui ti7 bo5.  Goa2 sui-jian5 bat hou7 li2 siu7-khou2, i2-au7 bo5 koh hou7 li2 siu7-khou2.  13). TaN Goa2 beh tui3 li2 e5 am7-kun2 at-chih8 i e5 taN, chhoah-tng7 pak8 li2 e5 soh.  14). Ia5-ho5-hoa bat chhut beng7-leng7 lun7-kau3 li2 kong2, Siok8 li2 e5 lang5 tek-khak bo5 koh thoan5-cheng2; Goa2 beh tui3 li2 e5 siong7-te3 e5 bio7-lai7 tu5-biat8 tiau-khek e5 ngou2-siong7, kap chu3-cho7 e5 siong7; Goa2 beh ka7 li2 pi7-pan7 hun5-bong7, in-ui7 li2 si7 pi-chian7.  15). KhoaN3 ah, u7 po3 ho2 siau-sit thoan5 ho5-peng5 e5 lang5, i e5 kha kiaN5 chiuN7 soaN-teng2.  Iu5-tai7 ah, siu2 li2 e5 choeh-ki5, sia7 li2 e5 goan7; in-ui7 phaiN2-lang5 bo5 koh tui3 li2 e5 tiong-kan keng-ke3; in-ui7 i it-chin7 biat8-bo5 lah.

[2]	Pho3-hoai7--e5 chiuN7-kau3 li2 e5 bin7-cheng5; li2 tioh8 kou3-siu2 oe7-sou2, ti5-hong5 lou7-thau5, io tioh8 giam2-ngi7, khui3-lat8 kek8 kian-kou3.  2). In-ui7 Ia5-ho5-hoa hok8-to3 Nga2-kok e5 eng5-kng, chhin-chhiuN7 I2-sek-liat8 e5 eng5-kng; in-ui7 chhiuN2-kiap--e5 i2-keng chhiuN2-kiap i, koh hui2-hoai7 in e5 phu5-to5-ki.  3). I e5 iong2-su7 e5 tin5-pai5 si7 ang5--e5, chian3-su7 long2 chheng7 chu-ang5 saN; ti7 i pi7-pan7 kau-chian3 e5 jit8, chian3-chhia e5 kng3-thih iam7-iam7-sih, i e5 chhiuN bu2-lai5 bu2-khi3.  4). Chhia ti7 koe-lou7 loan7-loan7 chong5, ti7 khui-khoah e5 sou2-chai7 oe-oe khoeh-khoeh; khoan2-sit chhin-chhiuN7 he2-pe2, kin2-kin2 chau2, chhin-chhiuN7 sih-na3.  5). I tiam2-sng3 i e5 kui3-chok8, in pou7-kiaN5 tian-to2, kin2-kin2 kau3 siaN5-chhiuN5, pi7-pan7 po2-hou7 e5 khi3-ku7.  6). Hiah e5 ho5-chah8 long2 khui, kiong-tian7 siau-biat8.  7). Ong5-hou7 siu7 leng5-jiok8, hou7 lang5 liah8--khi3; kiong-lu2 tui5-heng, ai-hau2 chhin-chhiuN7 kap e5 siaN.  8). Ni5-ni5-bi5 tui3 cha2 i2-lai5, chhin-chhiuN7 chu7-chip8 chui2 e5 ti5; taN in long2 to5-chau2, u7 lang5 kio3 kong2, Theng5-kha, theng5-kha; chong2-si7 bo5 lang5 oat8-thau5 khoaN3.  9). ChhiuN2 i e5 gun5, kiap i e5 kim; sou2 chek-chu7--e5 bo5 han7-liong7, sui2 e5 kou2-tong2 kek8 hong-seng7.  10). TaN khang-hu lah, khang-khang lah, pha-hng lah; sim sit-taN2, kha-thau5-u saN-khap8, io long2 thang3-thiaN3, bin7 long2 pian3-sek.  11). Sai e5 hiat8 kap soe3-chiah sai, chiah8-mih8 e5 sou2-chai7, chiu7-si7 kang e5 sai, bu2 e5 sai, soe3-chiah sai, si3-koe3 kiaN5 bo5 tioh8-kiaN e5 sou2-chai7, taN ti7 toh-loh8 ah?  12). Toa7 chiah sai thiah-lih8 mih8, hou7 soe3-chiah sai chiah8 kau3-giah8; ui7-tioh8 bu2 e5 sai ka7-si2 oah8-mih8, chiong sou2 thiah-lih8--e5 tun2-moa2 i e5 hiat8, chiong sou2 ka7-tioh8--e5, chek-moa2 i e5 tong7.  18). Ban7-kun e5 Ia5-ho5-hoa kong2, KhoaN3 ah, Goa2 kong-kek li2, koh ti7 he2-hun-tiong sio-phaiN2 i e5 be2-chhia, to-kiam3 ia7 beh thun-biat8 li2 e5 soe3-chiah sai; Goa2 beh tui3 toe7-chiuN7 tu5-biat8 li2 sou2 chhiuN2-liah8--e5; li2 e5 su3-chia2 e5 siaN, bo5 koh hou7 lang5 thiaN-kiN3.

[3]	U7 chai-e7 ah, hou7 lang5 lau5-huih e5 siaN5, u7 khui2-cha3 kiong5-po7 moa2-moa2, chhiuN2-kiap bo5 soah.  2). U7 be2-piN e5 siaN, u7 chhia-lun5 hu7-hu7-hau2 e5 siaN, be2 phut-phut-thiau3, chhia khong7-khong7-hau2;  3). be2-peng chin3-cheng5, to-kiam3 kng na3-na3, i e5 chhiuN iam7-iam7-sih; siu7-thai5--e5 put-chi2 choe7, sin-si chiaN5 toa7-tui, sin-si boe7 sng3-tit, lang5 poah8-to2 ti7 si2-lang5 e5 teng2-bin7.  4). In-ui7 sui2 e5 chhiong-ki u7 choe7-choe7 im5-heng7, koan3-lian7 choe3 ang-i5, eng7 i e5 im5-heng7 be5-hek8 liat8-kok, eng7 i e5 sia5-sut8 be5-hek8 choe7-choe7 chok8.  5). Ban7-kun e5 Ia5-ho5-hoa kong2, KhoaN3 ah, Goa2 kong-kek li2, Goa2 beh hian li2 e5 kun5, kham3 li2 e5 bin7, hou7 liat8-kok khoaN3-kiN3 li2 e5 chhiah-theh, hou7 liat8-pang khoaN3-kiN3 li2 e5 kian3-siau3.  6). Goa2 beh chiong kho2-ouN3 u3-oe3 e5 mih8 hiat ti7 li2 e5 sin-chiuN7, leng5-jiok8 li2, hou7 lang5 bak8-chiu khoaN3-kiN3.  7). Tui3 an2-ni kiN3-na7 khoaN3-kiN3 li2--e5, long2 beh to5-chau2 li7-khui li2, kong2, Ni5-ni5-bi5 pha-hng lah, u7 sim2-mih8 lang5 ui7 i pi-siong ah? goa2 beh tui3 toh-loh8 chhe7-tioh8 an-ui3 li2 e5 lang5 ah?  8). Li2 kiam2 u7 khah-iaN5 Lo5-a-bun5 mah? I che7 ti7 chiah e5 ho5 e5 tiong-kan, chiu-ui5 u7 chui2, hai2 choe3 i e5 ho5-kau, hai2 choe3 i e5 siaN5-chhiuN5.  9). Kou2-sit8 kap Ai-kip8 choe3 i bo5 han7-liong7 e5 khui3-lat8; Hut kap Lou7-pi2 si7 pang-chan7 li2--e5.  10). Chong2-si7 i siu7 chhian-soa2 hou7 lang5 liah8-khi3; i e5 eN-a2 hou7 lang5 siak-si2 ti7 koe-lou7-thau5; lang5 ui7-tioh8 i chun-kui3 e5 lang5 liam-khau; i e5 toa7 koaN-oan5 long2 hou7 thih-lian7 pak8.  11). Li2 beh lim kau3 chui3, iah8 beh siu7 khng3-bat8; koh in-ui7 siam2-pi7 tui3-tek8 lai5 chhe7 oe7-sou2.  12). Li2 it-chhe3 hiam2-iau3 e5 sou2-chai7, beh chhin-chhiuN7 bu5-hoa-ko2 chhiu7; u7 khi2-thau5-sek8 e5 bu5-hoa-ko2, chit8-e7 io5 i, chiu7 ka-lauh8 ti7 chiah8 e5 lang5 e5 chhui3.  13). KhoaN3 ah, lin2 tiong-kan e5 peh-siN3 si7 chhin-chhiuN7 hu7-jin5-lang5; li2 keng2-lai7 e5 mng5, long2 khui ti7 tui3-tek8 e5 bin7-cheng5; he2 sio li2 e5 mng5-kong5.  14). Li2 tioh8 chhiuN7 chui2, pi7-pan7 siu7 ui5-khun3; tioh8 kian-kou3 li2 e5 oe7-sou2; tioh8 kau3 thou5-khut tah8 thou5, siu-li2 chng-io5.  15). Ti7-hia he2 beh sio-biat8 li2, to beh thai5 li2, thun-biat8 li2 chhin-chhiuN7 tou7-kau5; chhut-chai7 li2 ke-thiN choe7-choe7 chhin-chhiuN7 tou7-kau5, ke-thiN choe7-choe7 chhin-chhiuN7 chhau2-meh.  16). Li2 ke-thiN li2 e5 seng-li2-lang5, khah-choe7 thiN-teng2 e5 chhiN; tou7-kau5 sun2-hai7-liau2 chiu7 pe--khi3.  17). Li2 e5 kui3-chok8 chhin-chhiuN7 chhau2-meh, li2 e5 toa7 koaN-oan5 chhin-chhiuN7 kui-tin7 e5 chhau2-meh, thiN-khi3 leng2 e5 si5 chiu7 hioh ti7 li5-pa, jit8 chhut chiu7 pe--khi3, lang5 m7-chai i khi3 toh-loh8.  18). A-sut8 ong5 ah, li2 e5 bok8-chia2 teh khun3; li2 e5 kui3-chok8 to2-teh; li2 e5 peh-siN3 si3-soaN3 ti7 soaN--nih, bo5 lang5 chio-chip8.  19). Li2 e5 siong boe7 i--tit; li2 siu7 phah chin-thiam2; kiN3-na7 thiaN-kiN3 li2 e5 siau-sit--e5, beh in-ui7 li2 phah-chhiu2; li2 sou2 kiaN5 e5 phaiN2, sim2-mih8 lang5 bo5 tu2-tioh8?


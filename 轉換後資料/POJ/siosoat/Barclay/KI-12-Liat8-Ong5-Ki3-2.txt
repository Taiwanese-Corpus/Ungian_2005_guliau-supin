	II Liat8-Ong5-Ki3 (12)
[1]	A-hap si2-liau2, Mou5-ap poe7-poan7 I2-sek-liat8.  2). A-hap-sia7 tui3 Sat-ma2-li7-a e5 lau5-teng2 e5 lan5-kan poah8--loh8-lai5, ti3-piN7; chiu7 chhe su3-chia2, ka7 in kong2, Lin2 khi3 mng7 I2-kek-lun5 e5 siong7-te3 Pa-lek8-se-pok, goa2 chit e5 piN7 oe7 ho2 a2-boe7.  3). Chong2-si7 Ia5-ho5-hoa e5 su3-chia2 ka7 The5-su-pi2 lang5 I2-li7-a kong2, Li2 khi2--lai5, chiuN7-khi3 chih Sat-ma2-li7-a ong5 e5 su3-chia2, ka7 in kong2, Lin2 khi3 mng7 I2-kek-lun5 e5 siong7-te3 Pa-lek8-se-pok, si7 in-ui7 I2-sek-liat8 tiong bo5 Siong7-te3 mah?  4). Sou2-i2 Ia5-ho5-hoa an2-ni kong2, Li2 boe7-oe7 koh loh8-khi3 li2 sou2 chiuN7-khi3 e5 bin5-chhng5, tek-khak oe7 si2.  I2-li7-a chiu7 khi3.
	5). Su3-chia2 to3-lai5 kiN3 ong5, ong5 mng7 in kong2, Lin2 ui7 sim2-mih8 to3-lai5?  6). Su3-chia2 in3 i kong2, U7 chit8-lang5 tu2-tioh8 goan2, ka7 goan2 kong2, Khi3 ah, lin2 to3-khi3 kiN3 chhe lin2 e5 ong5, ka7 i kong2, Ia5-ho5-hoa an2-ni kong2, Li2 chhe lang5 khi3 mng7 I2-kek-lun5 e5 siong7-te3 Pa-lek8-se-pok, si7 in-ui7 I2-sek-liat8 tiong bo5 Siong7-te3 mah? sou2-i2 li2 boe7 koh loh8-khi3 li2 sou2 chiuN7-khi3 e5 bin5-chhng5, tek-khak oe7 si2.  7). Ong5 mng7 in kong2, ChiuN7-lai5 tu2-tioh8 lin2, ka7 lin2 kong2 chiah e5 oe7 e5, i e5 heng5-chong7 siaN2-khoan2?  8). In3 kong2, I chheng7 u7-mng5 e5 saN, io ha5 phe5-toa3.  Ong5 kong2, che si7 The5-su-pi2 lang5 I2-li7-a.
	9). Ong5 chiu7 chhe ngou2-sip8-hu-tiong2 chhoa7 i hi2 gou7-chap8 lang5 khi3 I2-li7-a hia, I chiuN7-khi3 i hia; khoaN3 ah, I2-li7-a che7 ti7 soaN-teng2.  Ngou2-sip8-hu-tiong2 ka7 i kong2, Siong7-te3 e5 lou5-pok8 ah, ong5 kong2, Li2 tioh8 loh8-lai5.  10). I2-li7-a in3 ngou2-sip8-hu-tiong2 kong2, Goa2 na7 si7 Siong7-te3 e5 lou5-pok8, goan7 he2 tui3 thiN loh8-lai5, sio li2 kap li2 hi2 gou7-chap8 lang5; chiu7 u7 he2 tui3 thiN loh8-lai5 sio i kap i hi2 gou7-chap8 lang5.  11). Ong5 koh chhe chit8 e5 ngou2-sip8-hu-tiong2, chhoa7 i hi2 gou7-chap8 lang5, khi3 I2-li7-a hia; i chiu7 ka7 i kong2, Siong7-te3 e5 lou5-pok8 ah, ong5 kong2, Li2 kin2-kin2 loh8-lai5.  12). I2-li7-a in3 in kong2, Goa2 na7 si7 Siong7-te3 e5 lou5-pok8, goan7 he2 tui3 thiN loh8-lai5, sio li2 kap li2 hi2 gou7-chap8 lang5; chiu7 u7 Siong7-te3 e5 he2 tui3 thiN loh8-lai5, sio i kap i hi2 gou7-chap8 lang5.  13). Ong5 koh chhe te7-saN tui7 e5 ngou2-sip8-hu-tiong2 chhoa7 i hi2 gou7-chap8 lang5; hit e5 te7-saN tui7 e5 ngou2-sip8-hu-tiong2 chiuN7-khi3 kui7 ti7 I2-li7-a e5 bin7-cheng5, khun2-kiu5 i kong2, Siong7-te3 e5 lou5-pok8 ah, kiu5 li2 liah8 goa2 e5 siN3-mia7 kap li2 chi2 gou7-chap8 e5 lou5-pok8 e5 siN3-mia7 choe3 po2-poe3.  14). KhoaN3 ah, i2-keng u7 he2 tui3 thiN loh8-lai5 sio-si2 i2-cheng5 nng7 e5 ngou2-sip8-hu-tiong2, kap i tak8-e5 gou7-chap8 lang5; taN kiu5 li2 khoaN3 goa2 e5 siN3-mia7 choe3 po2-poe3.  15). Ia5-ho5-hoa e5 su3-chia2 ka7 I2-li7-a kong2, Li2 kap i loh8-khi3 m7-bian2 kiaN i.  16). I2-li7-a chiu7 khi2-lai5, kap i loh8-khi3 kiN3 ong5; ka7 i kong2, Ia5-ho5-hoa an2-ni kong2, Li2 chhe lang5 khi3 mng7 I2-kek-lun5 e5 siong7-te3 Pa-lek8-se-pok, si7 in-ui7 I2-sek-liat8 tiong bo5 Siong7-te3 hou7 li2 mng7 I e5 oe7 mah? sou2-i2 li2 boe7 koh loh8-lai5 li2 sou2 chiuN7-khi3 e5 bin5-chhng5, tek-khak tioh8 si2.
	17). Ong5 chiu7 si2, chiau3 I2-li7-a sou2 thoan5 Ia5-ho5-hoa e5 oe7; ong5 bo5 kiaN2, Ia5-ho5-lam5 soa3-chiap ui7, ti7 Iu5-tai7 ong5 Iok-sa-hoat e5 kiaN2 Ia5-ho5-lam5 te7-ji7 ni5.  18). A-hap-sia7 ki5-u5 e5 su7, kiam2 bo5 ki3 ti7 I2-sek-liat8 chiah e5 ong5 e5 ki3-liok8 mah?

[2]	Ia5-ho5-hoa beh eng7 kng2-le5-hong chiap I2-li7-a chiuN7-thiN e5 si5, I2-li7-a kap I2-li7-sa tui3 Kiat-kah khi3.  2). I2-li7-a ka7 I2-li7-sa kong2, Li2 chhiaN2 tiam3 chia, in-ui7 Ia5-ho5-hoa chhe goa2 khi3 Pek-tek8-li7.  I2-li7-sa kong2, Goa2 ki2 eng2-oah8 e5 Ia5-ho5-hoa, kap li2 e5 oah8-mia7 lai5 chiu3-choa7, goa2 bo5 beh li7-khui li2; nng7-lang5 chiu7 loh8-khi3 Pek-tek8-li7.  3). Ti7 Pek-tek8-li7 hiah e5 sian-ti e5 hak8-seng chhut-lai5 kiN3 I2-li7-sa ka7 i kong2, Ia5-ho5-hoa kin-a2-jit8 beh chhu2 li2 e5 lo2-su li7-khui li2 khi3, li2 chai mah? I kong2, Si7, goa2 chai, lin2 boh8 choe3-siaN.  4). I2-li7-a ka7 i kong2, I2-li7-sa ah, li2 chhiaN2 tiam3 chia, in-ui7 Ia5-ho5-hoa chhe goa2 khi3 Ia5-li7-ko.  I kong2, Goa2 ki2 eng2-oah8 e5 Ia5-ho5-hoa, kap li2 e5 oah8-mia7, lai5 chiu3-choa7, goa2 bo5 beh li7-khui li2.  In chiu7 kau3 Ia5-li7-ko.  5). Ti7 Ia5-li7-ko hiah e5 sian-ti e5 hak8-seng chiu7-kun7 I2-li7-sa, ka7 i kong2, Ia5-ho5-hoa kin-a2-jit8 beh chhu2 li2 e5 lo2-su li7-khui li2 khi3, li2 chai mah? I kong2, Si7, goa2 chai, lin2 boh8 choe3-siaN.  6). I2-li7-a ka7 I2-li7-sa kong2, Li2 chhiaN2 tiam3 chia, in-ui7 Ia5-ho5-hoa chhe goa2 khi3 Iok-tan3.  I2-li7-sa kong2, Goa2 ki2 eng2-oah8 e5 Ia5-ho5-hoa, kap li2 e5 oah8-mia7, lai5 chiu3-choa7, goa2 bo5 beh li7-khui li2.  In nng7-lang5 chiu7 saN-kap khi3.  7). U7 sian-ti e5 hak8-seng gou7-chap8 lang5 khi3, hng7-hng7 khia7 ti7 in e5 tui3-bin7; nng7-lang5 ti7 Iok-tan3 ho5-piN teh khia7.  8). I2-li7-a theh8 i e5 goa7-saN kng2--khi2-lai5, phah hiah e5 chui2, chui2 chiu7 hun siang-peng5; nng7-lang5 kiaN5 ta-toe7 ke3-khi3.  9). Ke3-khi3 liau2, I2-li7-a ka7 I2-li7-sa kong2, Goa2 iau2-be7 siu7-chhu2 li7-khui li2 khi3, goa2 beh ka7 li2 choe3 sim2-mih8? li2 taN tioh8 kiu5.  I2-li7-sa kong2, Kiu5 li2 chiong kam2-tong7 li2 e5 sin5 hou7 goa2 siang-hun7.  10). I2-li7-a kong2, Li2 sou2 kiu5--e5, oh--tit ah; chong2-si7 goa2 siu7-chhu2 li7-khui li2 e5 si5, li2 na7 khoaN3-kiN3 goa2, chiu7 beh tit-tioh8; na7 bo5, chiu7 boe7 tit-tioh8.  11). In teh-kiaN5 teh-kong2, hut-jian5 u7 he2-chhia he2-be2, keh-khui in nng7-lang5; I2-li7-a chiu7 che7 kng2-le5-hong chiuN7-thiN.  12). I2-li7-sa khoaN3-kiN3, chiu7 kio3 kong2, Goa2 e5 pe7 ah, goa2 e5 pe7 ah, I2-sek-liat8 e5 chian3-chhia kap i be2-peng ah.  Au7-lai5 bo5 koh khoaN3-kiN3 i; chiu7 theh8 ka-ki7 e5 saN lai5 thiah choe3 nng7-peng5.
	13). I khioh I2-li7-a ka-lauh8 loh8-lai5 e5 goa7-saN, to3-tng2-khi3 khia7 ti7 Iok-tan3 ho5-piN.  14). I eng7 I2-li7-a ka-lauh8 loh8-lai5 e5 goa7-saN phah chui2, kong2, I2-li7-a e5 Siong7-te3 Ia5-ho5-hoa ti7 toh-loh8? phah chui2 liau2-au7, chui2 chiu7 pun siang-peng5; I2-li7-sa chiu7 ke3-khi3.  15). Sian-ti e5 hak8-seng, tiam3 ti7 Ia5-li7-ko ti7 i e5 tui3-bin7 e5, khoaN3-kiN3 i, chiu7 kong2, Kam2-tong7 I2-li7-a e5 sin5 tiam3 ti7 I2-li7-sa lah; in chiu7 lai5 ngia5-chih i, phak-loh8 ti7 i e5 bin7-cheng5.  16). Ka7 i kong2, Li2 khoaN3 ah, li2 e5 lou5-pok8 chia u7 chong3-su7 gou7-chap8 lang5; kiu5 li2 chun2 in khi3 chhe7 li2 e5 lo2-su; kiaN-liau2 Ia5-ho5-hoa e5 Sin5 leh i, hiat ti7 bou2 e5 soaN, bou2 e5 soaN-kok.  I kong2, M7-thang chhe.  17). In pek i kau3 hou7 i phaiN2-e7, i chiu7 kong2, Lin2 thang chhe i.  In chiu7 chhe gou7-chap8 lang5 khi3, chhe7 saN jit8, ia7 chhe7-bo5.  18). I ti7 Ia5-li7-ko theng3-hau7, in to3-lai5 kau3 i hia; i ka7 in kong2, Goa2 kiam2-bo5 ka7 lin2 kong2, M7-thang khi3 mah?
	19). SiaN5-lai7 e5 peh-siN3 ka7 I2-li7-sa kong2, ChhiaN2 li2 khoaN3 chit e5 siaN5 e5 toe7-tiam2 si7 ho2, chiau3 goa2 e5 chu2 sou2 khoaN3-kiN3--e5; chong2-si7 chui2 phaiN2, ti3-kau3 thou2-toe7 bo5 chhut-san2.  20). I2-li7-sa kong2, Lin2 theh8 chit8 e5 sin e5 pan5, toe2 iam5 lai5 hou7 goa2.  In chiu7 theh8 lai5 hou7 i.  21). I chhut-khi3 kau3 chui2-choaN5, chiong iam5 piaN3 ti7 hit lai7-bin7, kong2, Ia5-ho5-hoa an2-ni kong2, Goa2 i-ho2 chit e5 chui2, bo5 koh tui3 hia u7 si2-bo5, a2-si7 bo5 chhut-san2.  22). Hit e5 chui2 chiu7 i-ho2, kau3 kin-a2-jit8; chiau3 I2-li7-sa sou2 kong2 e5 oe7.
	23). I2-li7-sa tui3 hia chiuN7-khi3 Pek-tek8-li7, chiuN7-lou7 e5 si5, u7 gin2-na2 tui3 siaN5-lai7 chhut-lai5, thi2-chhio3 i, tui3 i kong2, Liu3-hiah8-e5, chiuN7-khi3 ouh, liu3-hiah8-e5, chiuN7-khi3 ouh.  24). I oat8-thau5 khoaN3 in, chiu7 hong7 Ia5-ho5-hoa e5 mia5 chiu3-chou2 in; chiu7 u7 nng7 chiah him5-bu2 tui3 chhiu7-na5-lai7 chhut-lai5, peh-thiah in tiong-kan si3-chap8-ji7 e5 gin2-na2.  25). I tui3-hia chiuN7 Ka-bit8 soaN; koh tui3 hia to3-khi3 Sat-ma2-li7-a.

[3]	Iu5-tai7 ong5 Iok-sa-hoat chap8-poeh ni5, A-hap e5 kiaN2 Ia5-ho5-lam5 ti7 Sat-ma2-li7-a che7-ui7, choe3 I2-sek-liat8 ong5, kiong7 chap8-ji7 ni5.  2). I kiaN5 Ia5-ho5-hoa sou2 khoaN3-choe3 phaiN2 e5 su7; chong2-si7 bo5 chhin-chhiuN7 i e5 lau7-pe7 i e5 lau7-bu2 sou2 choe3-e5; in-ui7 in lau7-pe7 sou2 chhong3 Pa-lek8 e5 thiau7-siong7, i u7 tu5-khi3.  3). Chong2-si7 i khiN5-tiau5 Ni5-pat e5 kiaN2 Ia5-lo5-pho3-am3 hou7 I2-sek-liat8 hoan7-choe7 hit ho7 choe7, long2 bo5 li7-khui.
	4). Mou5-ap ong5 Bi2-sa chhi7 choe7-choe7 iuN5, ni5-ni5 eng7 chap8-ban7 chiah iuN5-a2 e5 mng5, chap8-ban7 chiah mi5-iuN5-kang2 e5 mng5, chin3-kong3 I2-sek-liat8 ong5.  5). A-hap si2-liau2, Mou5-ap ong5 poe7-poan7 I2-sek-liat8 ong5.  6). Hit-si5 Ia5-ho5-lam5 ong5 chhut Sat-ma2-li7-a, tiam2-sng3 I2-sek-liat8 cheng3-lang5.  7). Khi2-sin e5 si5, chhe lang5 khi3 kiN3 Iu5-tai7 ong5 Iok-sa-hoat, kong2, Mou5-ap ong5 poe7-poan7 goa2, li2 kheng2 kap goa2 khi3 kong-kek Mou5-ap mah? I kong2, Goa2 beh chiuN7-khi3, goa2 chhin-chhiuN7 li2, goa2 e5 peh-siN3 chhin-chhiuN7 li2 e5 peh-siN3, goa2 e5 be2 chhin-chhiuN7 li2 e5 be2.  8). I kong2, Lan2 beh tui3 toh-loh8 chit8 tiau5 lou7 chiuN7-khi3 ah? I kong2, Tui3 I2-tong khong3-ia2 e5 lou7.  9). I2-sek-liat8 ong5 kap Iu5-tai7 ong5 kap I2-tong ong5 chiu7 khi3; kiaN5-seh8 chhit-jit8 e5 lou7-cham7, kun-tui7 kap te3 in e5 cheng-siN bo5 chui2 thang lim.  10). I2-sek-liat8 ong5 kong2, Chham2 ah, Ia5-ho5-hoa chu7-chip8 chi2 saN e5 ong5, beh chiong in kau ti7 Mou5-ap lang5 e5 chhiu2.  11). Iok-sa-hoat kong2, Ti7-chia kiam2 bo5 Ia5-ho5-hoa e5 sian-ti, lan2 thang thok i lai5 mng7 Ia5-ho5-hoa mah? I2-sek-liat8 ong5 chit e5 lou5-pok8 in3 kong2, Cheng5 piaN3-chui2 ti7 I2-li7-a e5 chhiu2--e5, Sa-hoat e5 kiaN2 I2-li7-sa ti7-chia.  12). Iok-sa-hoat kong2, I u7 Ia5-ho5-hoa e5 oe7.  I2-sek-liat8 ong5 kap Iok-sa-hoat kap I2-tong ong5 chiu7 loh8-khi3 kiN3 i.  13). I2-li7-sa ka7 I2-sek-liat8 ong5 kong2, Goa2 kap li2 sim2-mih8 kan-siap8? thang khi3 chhe7 li2 e5 lau7-pe7 e5 sian-ti, kap li2 e5 lau7-bu2 e5 sian-ti.  I2-sek-liat8 ong5 ka7 i kong2, M7-si7 an2-ni; Ia5-ho5-hoa chu7-chip8 chi2 saN e5 ong5, beh kau ti7 Mou5-ap lang5 e5 chhiu2.  14). I2-li7-sa kong2, Goa2 ki2 eng2-oah8 ban7-kun e5 Ia5-ho5-hoa, chiu7-si7 goa2 khia7 ti7 I e5 bin7-cheng5-e5, lai5 kong2, Goa2 na7 m7-si7 khoaN3 Iu5-tai7 ong5 Iok-sa-hoat e5 bin7, chiu7 m7-khoaN3 li2, m7-chhap li2.  15). TaN tioh8 ka7 goa2 kio3 chit8 e5 gak8-su lai5 chia; gak8-su toaN5 e5 si5, Ia5-ho5-hoa e5 chhiu2 chiu7 kau3 I2-li7-sa.  16). I chiu7 kong2, Ia5-ho5-hoa an2-ni kong2, Chit e5 soaN-kok lin2 tioh8 pian3-pian3 khui kau.  17). In-ui7 Ia5-ho5-hoa an2-ni kong2, Lin2 beh bo5 khoaN3-kiN3 hong, bo5 khoaN3-kiN3 hou7; iau2-ku2 chit e5 soaN-kok, chui2 beh moa2-moa2, hou7 lin2 thang lim; chiu7-si7 lin2, kap lin2 e5 cheng-siN, lin2 e5 siu3, lim i.  18). Chai7 Ia5-ho5-hoa iau2 khoaN3 chit-e5 choe3 sio2-khoa2; I ia7 beh eng7 Mou5-ap lang5 kau ti7 lin2 e5 chhiu2.  19). Lin2 beh kong-phoa3 tak8 e5 kian-kou3 e5 siaN5, kap tak8 e5 sui2 e5 siaN5, chho3 tak8-chang5 ho2 e5 chhiu7, that-tiau5 long2-chong2 e5 chui2-choaN5, eng7 chioh8-thau5 phah-phaiN2 long2-chong2 ho2 e5 chhan5.
	20). Keh cha2-khi2 hian3-che3 e5 si5, khoaN3 ah, u7 chui2 tui3 I2-tong e5 lou7 lai5, pian3-toe7 chiu7 u7 chui2 moa2-moa2.  21). Mou5-ap cheng3-lang5 thiaN-kiN3 chi2 saN e5 ong5 chiuN7-lai5, beh kap in kau-chian3, chiu7 chu7-chip8 kiN3-na7 oe7 kiah8 ke-si-e5 i2-siong7, long2 khia7 ti7 piN-kai3.  22). Keh cha2-khi2 in cha2-cha2 khi2-lai5, jit8 chio3 ti7 chui2--nih; Mou5-ap lang5 khoaN3 tui3-bin7 e5 chui2 ang5 chhin-chhiuN7 huih;  23). chiu7 kong2, Che chiu7-si7 huih ah, hiah e5 ong5 tek-khak long2 si2; si7 saN kong-kek.  Mou5-ap ah, tioh8 lai5 khi3 chhiuN2 i lah.  24). In kau3 I2-sek-liat8 lang5 e5 iaN5, I2-sek-liat8 lang5 chiu7 khi2-lai5 kong-kek Mou5-ap lang5; hou7 in chau2 ti7 in e5 bin7-cheng5; I2-sek-liat8 lang5 jip8 in keng2-kai3, phah-si2 Mou5-ap lang5, hui2 in e5 siaN5;  25). tak8-lang5 hiat chioh8 thun7-moa2 long2-chong2 ho2 e5 toe7, that-tiau5 long2-chong2 e5 chui2-choaN5, chho3 in tak8-chang5 ho2 e5 chhiu7; chi2-u7 chhun Kiat-jiN2-hap-liat8-siat e5 chioh8-chhiuN5; hiN3-chioh8--e5 si3-ui5 kong-kek i.  26). Mou5-ap ong5 khoaN3-kiN3 kau-chian3 e5 se3-bin7 ti2-tek8 boe7 tiau5, chiu7 toa3 kiah8-to-e5 chhit-pah, beh chhiong-ke3 tin7 kau3 I2-tong ong5 hia; chong2-si7 boe7-oe7.  27). Chiu7 chhu2 eng-kai soa3-chiap i e5 ui7 e5 toa7-kiaN2, ti7 siaN5-teng2 hian3 i choe3 sio-che3; u7 toa7 thong3-hun7 kau3 ti7 I2-sek-liat8.  In chiu7 li7-khui i, to3-khi3 in pun2-kok.

[4]	U7 chit8 e5 hu7-jin5-lang5, si7 sian-ti e5 hak8-seng e5 bou2, kio3 I2-li7-sa kong2, Li2 e5 lou5-pok8 goa2 e5 tiong7-hu i2-keng si2, li2 e5 lou5-pok8 peng5-sou3 keng3-ui3 Ia5-ho5-hoa, si7 li2 sou2 chai e5.  TaN che3-chu2 lai5 beh chhu2 goa2 nng7 e5 kiaN2 choe3 lou5-pok8.  2). I2-li7-sa mng7 i kong2, Goa2 thang ka7 li2 choe3 sim2-mih8? li2 ka7 goa2 kong2; li2 chhu3-lai7 u7 sim2-mih8? I kong2, Li2 e5 lu2-pi7 chhu3-lai7 chhun chit8 pan5 iu5, i2-goa7 long2 bo5.  3). I2-li7-sa kong2, Li2 khi3 ah, ti7 goa7-bin7 tui3 li2 hiah e5 chhu3-piN chioh khi3-ku7, chiu7-si7 khang e5 khi3-ku7, m7-thang chioh chio2-chio2.  4). Tioh8 jip8 chhu3, koaiN-mng5, li2 kap li2 e5 kiaN2 tiam3 lai7-bin7, thin5-iuN5 ti7 sou2-u7 e5 khi3-ku7; thin5-moa2-e5 tioh8 leng7-goa7 he7.  5). Hu7-jin5-lang5 li7-khui i khi3, koaiN mng5, i kap i e5 kiaN2 tiam3 lai7-bin7; kiaN2 toa3 khi3-ku7 lai5 hou7 i, i chiu7 thin5 iu5.  6). Hiah e5 khi3-ku7 long2 moa2, i ka7 i e5 kiaN2 kong2, Koh theh8 khi3-ku7 lai5 hou7 goa2.  KiaN2 kong2, Bo5 koh u7 khi3-ku7 lah; iu5 chiu7 chi2.  7). Hu7-jin5-lang5 khi3 ka7 Siong7-te3 e5 lou5-pok8 kong2.  I kong2, Li2 khi3 boe7 iu5 lai5 heng5-che3; sou2 chhun-e5, li2 kap li2 e5 kiaN2 thang tou7-oah8.
	8). U7 chit8-jit8 I2-li7-sa kiaN5 kau3 Su-liam7, ti7-hia u7 chit8 e5 ho2-giah8 e5 hu7-jin5-lang5, kiong5-kiong5 lau5 i tiam3 teh chiah8; au7-lai5 I2-li7-sa tak8-pai2 tui3-hia keng-ke3, chiu7 jip8-khi3 chiah8.  9). Hu7-jin5-lang5 tui3 i e5 tiong7-hu kong2, Li2 khoaN3, hit e5 siong5-siong5 tui3 lan2 chia keng-ke3--e5, goa2 khoaN3 i si7 Siong7-te3 seng3 e5 lou5-pok8.  10). Kiu5 li2 un2, lan2 thang ti7 chhiuN5-teng2 khi2 chit8 keng soe3-keng pang5, ti7-hia ka7 i an-ti3 bin5-chhng5, toh, i2, teng-tai5, hou7 i lai5 lan2 chia, thang jip8--khi3 hioh.  11). U7 chit8-jit8 I2-li7-sa lai5 kau3 hia, chiu7 jip8-khi3 hit keng pang5 khun3.  12). I2-li7-sa ka7 i e5 lou5-pok8 Ki-hap-se kong2, Li2 kio3 chit e5 Su-liam7 e5 hu7-jin5-lang5 lai5.  I chiu7 kio3 i lai5; hu7-jin5-lang5 khia7 ti7 i e5 bin7-cheng5.  13). I ka7 i e5 lou5-pok8 kong2, Li2 thang ka7 i kong2, KhoaN3 ah, li2 ui7 goan2 hui3 choe7-choe7 sim-su, taN tioh8 ka7 li2 choe3 sim2-mih8? li2 ai3 goa2 thoe3 li2 ka7 ong5, a2-si7 kun-tiuN2, kong2 ah? I in3 kong2, Goa2 khia7-khi2 ti7 goa2 e5 peh-siN3 e5 tiong-kan.  14). I2-li7-sa kong2, An2-ni tioh8 ui7 i chaiN2-iuN7 choe3--nih? Ki-hap-se kong2, I bo5 kiaN2, i e5 tiong7-hu ia7 lau7 lah.  15). I koh kong2, Kio3 i lai5; chiu7 kio3 i lai5.  Hu7-jin5-lang5 chiu7 khia7 ti7 mng5-khau2.  16). I kong2, Me5-ni5 kau3 chit-si5, li2 beh pho7 chit8 e5 kiaN2.  I kong2, Bo5--lah.  Siong7-te3 e5 lou5-pok8, goa2 e5 chu2 ah, m7-thang phian3 li2 e5 lu2-pi7.
	17). Hu7-jin5-lang5 ko2-jian5 hoai5-in7, kau3 me5-ni5 hit-si5 siN chit8 e5 kiaN2, chiau3 I2-li7-sa sou2 kong2--e5.  18). Gin2-na2 toa7-han3; u7 chit8-jit8 chhut-khi3 kau3 i e5 lau7-pe7, kau3 siu-koah e5 lang5 hia.  19). I ka7 lau7-pe7 kong2, Goa2 e5 thau5-khak ah, goa2 e5 thau5-khak ah; i e5 lau7-pe7 ka7 lou5-pok8 kong2, Pho7 i kau3 i e5 lau7-bu2 hia.  20). I pho7 i kau3 i e5 lau7-bu2 hia; gin2-na2 che7 ti7 lau7-bu2 e5 kha-thau5-u, kau3 tiong-tau3 chiu7 si2.  21). Lau7-bu2 chiuN7-khi3 lau5-teng2, chiong i e5 kiaN2 he7 ti7 Siong7-te3 e5 lou5-pok8 e5 bin5-chhng5, koaiN-mng5 chhut-lai5;  22). kio3 i e5 tiong7-hu kong2, ChhiaN2 chhe chit8 e5 lou5-pok8 khan chit8 chiah lu5 lai5 goa2 chia; goa2 beh phau2--khi3 Siong7-te3 e5 lou5-pok8 hia, chiah to3-lai5.  23). Tiong7-hu kong2, Kin-a2-jit8 m7-si7 geh8 e5 chhoe-it, ia7 m7-si7 an-hioh, li2 siaN2-su7 beh khi3 i hia? Hu7-jin5-lang5 kong2, Peng5-an.  24). Chiu7 pi7-pan7 lu5, ka7 lou5-pok8 kong2, Li2 koaN2-lu5 chin3-cheng5 khi3; goa2 na7 bo5 ka7 li2 kong2, chiu7 m7-thang khah-ban7.  25). Hu7-jin5-lang5 chiu7 khi3 Ka-bit8 soaN, khi3 Siong7-te3 e5 lou5-pok8 hia.  Siong7-te3 e5 lou5-pok8 hng7-hng7 khoaN3-kiN3 i, ka7 i e5 lou5-pok8 Ki-hap-se kong2.  KhoaN3 ah, Su-liam7 e5 hu7-jin5-lang5 lai5 ah;  26). Li2 chau2--khi3 ngia5-chih i, mng7 i kong2, Li2 peng5-an mah? li2 e5 tiong7-hu peng5-an mah? gin2-na2 peng5-an mah? I kong2, Peng5-an.  27). Hu7-jin5-lang5 kau3 hit e5 soaN, kau3 Siong7-te3 e5 lou5-pok8 hia, chiu7 pho7 i e5 kha.  Ki-hap-se chin3-cheng5 beh ka7 i chhia-khui; Siong7-te3 e5 lou5-pok8 kong2, Ku3-chai7 i, in-ui7 i sim-lai7 thong3-khou2; Ia5-ho5-hoa tui3 goa2 un2-khng3, bo5 ka7 goa2 kong2.  28). Hu7-jin5-lang5 kong2, Goa2 kiam2 bat tui3 goa2 e5 chu2 kiu5 kiaN2 mah? goa2 kiam2 bo5 kong2, M7-thang phian3 goa2 mah?  29). I ka7 Ki-hap-se kong2, Li2 ha5-io, chhiu2 kiah8 goa2 e5 koaiN2, chin3-cheng5 khi3; na7 tu2-tioh8 lang5, boh8-tit ka7 in chheng2-an, lang5 na7 chheng2-an li2, ia7 boh8-tit in3 i; tioh8 eng7 goa2 e5 koaiN2-a2 he7 ti7 gin2-na2 e5 bin7.  30). Gin2-na2 e5 lau7-bu2 kong2, Goa2 ki2 eng2-oah8 e5 Ia5-ho5-hoa kap li2 e5 oah8-mia7 lai5 kong2, goa2 tek-khak m7 li7-khui li2.  I2-li7-sa chiu7 khi2-lai5, te3 i khi3.  31). Ki-hap-se thau5-cheng5 khi3, eng7 koaiN2-a2 he7 ti7 gin2-na2 e5 bin7; chong2-si7 bo5 siaN-seh, ia7 m7-chai lang5.  Ki-hap-se to3-tng2 tu2-tioh8 i, ka7 i kong2, Gin2-na2 bo5 chhiN2.  32). I2-li7-sa kau3-te3, jip8 chhu3, khoaN3-kiN3 gin2-na2 i2-keng si2, he7 ti7 i e5 bin5-chhng5.  33). I jip8-khi3, chiu7 koaiN-mng5, chi2-u7 in nng7-e5 ti7 lai7-bin7; i chiu7 ki5-to2 Ia5-ho5-hoa.  34). ChiuN7-khi3 phak ti7 gin2-na2 e5 seng-khu, chhui3 tui3 chhui3, bak8-chiu tui3 bak8-chiu, chhiu2 tui3 chhiu2, kui-sin aN3 ti7 gin2-na2 e5 seng-khu; gin2-na2 e5 bah chiu7 chiam7-chiam7 sio-lo7.  35). I loh8-lai5, ti7 chhu3-lai7 kiaN5-lai5 kiaN5-khi3 chit8-pai2, koh chiuN7-khi3, kui-sin aN3 ti7 gin2-na2; gin2-na2 phah-ka-chhiuN3 chhit-pai2, bak8-chiu chiu7 thi2-khui.  36). I2-li7-sa kio3 Ki-hap-se kong2, Li2 kio3 chit e5 Su-liam7 e5 hu7-jin5-lang5 lai5.  I chiu7 kio3 i; i jip8-lai5 i hia, I2-li7-sa kong2, Pho7 li2 e5 gin2-na2 khi2--lai5.  37). Hu7-jin5-lang5 chiu7 jip8-lai5, aN3 ti7 i e5 kha-cheng5, phak ti7 toe7--nih, pho7 i e5 kiaN2 chhut-khi3.
	38). I2-li7-sa koh lai5 kau3 Kiat-kah; hit-si5 kok-lai7 ki-hng, sian-ti e5 hak8-seng che7 ti7 i e5 bin7-cheng5; i hoan-hu3 lou5-pok8 kong2, Li2 chiong toa7-tiaN2 he7 ti7 he2--nih, ka7 sian-ti e5 hak8-seng chu2 chhai3-thng.  39). U7 chit8-lang5 khi3 chhan5--nih ban2 chhai3, tu2-tioh8 chit8 chang5 ia2-tin5, chiu7 ban2 i e5 koe moa2-phe3 to3-lai5; chhiat i, lok ti7 chu2 chhai3-thng e5 tiaN2; in-ui7 in m7 bat si7 sim2-mih8 mih8.  40). PiaN3--chhut-lai5 hou7 in chiah8; chiah8 chhai3-thng e5 si5, in long2 kio3 kong2, Siong7-te3 e5 lou5-pok8 ah, tiaN2-lai7 u7 si2 e5 tok8; in long2 boe7-chiah8-tit.  41). I2-li7-sa kong2, Theh8 tam7-poh8 mi7-hun2 lai5; chiu7 chiong mi7-hun2 sam2 ti7 tiaN2--nih, kong2, PiaN3--chhut-lai5 hou7 in chiah8; tiaN2-lai7 chiu7 bo5 hai7.
	42). U7 chit8-lang5 tui3 Pa-lek8-sa-li7-sa lai5, toa3 khi2-thau5 sek8 e5 beh8 sou2 choe3 e5 piaN2, kap toa7-beh8 piaN2 ji7-chap8-e5, kap sin e5 sui7, toe2 ti7 te7--nih, sang3 hou7 Siong7-te3 e5 lou5-pok8.  I chiu7 kong2, Chiong chiah-e5 hou7 peh-siN3 chiah8.  43). I e5 chhe-eng7 kong2, ChaiN2-iuN7, goa2 kiam2 thang pai5 chiah-e5 ti7 chit8-pah lang5 e5 bin7-cheng5 mah? I kong2, Choe3 li2 hou7 peh-siN3 chiah8, in-ui7 Ia5-ho5-hoa an2-ni kong2, In beh chiah8 i, iau2 u7 chhun.  44). I chiu7 pai5 ti7 in e5 bin7-cheng5, in chiah8 i, ia7 u7 chhun, chiau3 Ia5-ho5-hoa sou2 kong2.

[5]	A-lan5 ong5 e5 kun-tiuN2 Nai2-ban7, ti7 i e5 chu2-lang5 e5 bin7-cheng5 choe3-toa7, choe3 chun-kui3, in-ui7 Ia5-ho5-hoa bat eng7 i hou7 A-lan5 tek-seng3, i ia7 si7 toa7 koan5-leng5 e5 iong2-su7; chong2-si7 thai2-ko.  2). Cheng5 A-lan5 lang5 kui-tin7 chhut-khi3, tui3 I2-sek-liat8 toe7 liah8 chit8 e5 cha-bou2-gin2-na2; i chiu7 su-hau7 Nai2-ban7 e5 bou2.  3). I ka7 i e5 chu2-bu2 kong2, Khou2 boe7 tit-tioh8 goa2 e5 chu2 kap Sat-ma2-li7-a e5 sian-ti saN-kap ti7-teh, i tek-khak oe7 i-ho2 i e5 thai2-ko.  4). U7 lang5 jip8-khi3 ka7 i e5 chu2 kong2, Siok8 I2-sek-liat8 toe7 e5 cha-bou2-gin2-na2 an2-ni an2-ni kong2.  5). A-lan5 ong5 kong2, Li2 khi3 ah, goa2 ia7 beh kia3 chit8 tiuN phoe hou7 I2-sek-liat8 ong5.  Nai2-ban7 chiu7 khi3, toa3 gun5 chap8 tha-lian5-tek, kim lak8 chheng, i-chiuN5 chap8-tho3;  6). toa3 phoe kau3 I2-sek-liat8 ong5 hia.  phoe-lai7 kong2, Phoe kau3 li2 hia e5 si5, khoaN3 ah, goa2 chhe jin5-sin5 Nai2-ban7 khi3 kiN3 li2, li2 tioh8 i-ho2 i e5 thai2-ko.  7). I2-sek-liat8 ong5 khoaN3 phoe liau2, chiu7 thiah lih8 i e5 saN, kong2, Goa2 kiam2 si7 Siong7-te3, hou7 lang5 si2, hou7 lang5 oah8 mah? chit-lang5 keng2-jian5 chhe lang5 lai5 goa2 chia, kah goa2 i-ho2 i e5 thai2-ko; chhiaN2 lin2 chim-chiok siuN7, khoaN3 chit-lang5 chaiN2-iuN7 chhe7-phang7 kong-kek goa2.  8). Siong7-te3 e5 lou5-pok8 I2-li7-sa thiaN-kiN3 I2-sek-liat8 ong5 thiah-lih8 i e5 saN, chiu7 chhe lang5 khi3 kiN3 ong5 kong2, Li2 siaN2-su7 thiah-lih8 saN ah? Thang hou7 hit-lang5 kau3 goa2 chia, i chiah chai I2-sek-liat8 tiong u7 sian-ti.  9). Nai2-ban7 chiu7 kap i e5 be2, i e5 chhia lai5, khia7 ti7 I2-li7-sa e5 chhu3 mng5-khau2.  10). I2-li7-sa chhe chit8 e5 su3-chia2, ka7 Nai2-ban7 kong2, Li2 khi3 Iok-tan3 ho5 soe2 sin-khu chhit-pai2, li2 e5 bah chiu7 hok8-goan5, li2 beh tit-tioh8 chheng-khi3.  11). Nai2-ban7 chiu7 siu7-khi3, the3-khi3, kong2, Goa2 pun2 phah-sng3 i tek-khak beh chhut-lai5 kiN3 goa2, khia7--teh kiu5-kio3 Ia5-ho5-hoa i e5 Siong7-te3 e5 mia5, io5-chhiu2 ti7 hoan7-tioh8 e5 sou2-chai7, lai5 i-ho2 thai2-ko-e5.  12). Tai7-ma2-sek e5 ho5, A-pa-na2 kap Hoat-jiN2-hoat, kiam2 bo5 pi2 I2-sek-liat8 it-chhe3 e5 chui2 khah-ho2 mah? goa2 ti7-hia soe2 seng-khu boe7 tit-tioh8 chheng-khi3 mah? chiu7 oat8-tng2-sin siu7-khi3, choe3 i khi3.  13). I e5 lou5-pok8 chin3-cheng5, ka7 i kong2, Goa2 e5 pe7 ah, sian-ti na7 kah li2 khi3 choe3 chit8-kiaN7 toa7-su7, li2 kiam2 bo5 beh choe3 mah? ho5-hong3 i kan-ta ka7 li2 kong2, Soe2 chiu7 chheng-khi3 ah?  14). Nai2-ban7 chiu7 loh8-khi3, chiau3 Siong7-te3 lou5-pok8 e5 oe7, ti7 Iok-tan3 ho5 soe2 chhit-pai2; i e5 bah hok8-goan5, chhin-chhiuN7 gin2-na2 bah, i chiu7 chheng-khi3.  15). I kap it-chhe3 te3 i e5 lang5 to3-tng2-lai5 Siong7-te3 e5 lou5-pok8 hia, khia7 ti7 i e5 bin7-cheng5 kong2, KhoaN3 ah, goa2 taN chai, tu5 I2-sek-liat8 i2-goa7, phou2 thiN-e7 bo5 u7 Siong7-te3; taN kiu5 li2 siu li2 e5 lou5-pok8 e5 le2-mih8.  16). I kong2, Goa2 ki2 eng2-oah8 e5 Ia5-ho5-hoa, chiu7-si7 goa2 khia7 ti7 I e5 bin7-cheng5 e5, lai5 chiu3-choa7, goa2 tek-khak m7-siu.  I kiong5-pek i siu, i koat-toan3 m7.  17). Nai2-ban7 kong2, Na7 m7, kiu5 li2 chiong nng7 chiah lo5 sou2 oe7 chai3 e5 thou5 hou7 li2 e5 lou5-pok8; in-ui7 tui3 taN i2-au7, li2 e5 lou5-pok8 bo5 koh eng7 sio-che3 a2-si7 pat8-ho7 e5 che3 hou7 pat8 e5 siong7-te3; chi2-u7 hian3 hou7 Ia5-ho5-hoa.  18). Tok8-tok8 u7 chit8-hang7 su7, goan7 Ia5-ho5-hoa sia3-bian2 li2 e5 lou5-pok8, chiu7-si7 goa2 e5 chu2 jip8 Lim5-bun5 e5 bio7, ti7-hia keng3-pai3, oa3--tioh8 goa2 e5 chhiu2 e5 si5, koh goa2 ti7 Lim5-bun5 e5 bio7 aN3-io; chiu7-si7 goa2 ti7 Lim5-bun5 e5 bio7 aN3-io e5 si5, goan7 Ia5-ho5-hoa ti7 chi2 chit kiaN7 su7 sia3-bian2 li2 e5 lou5-pok8.  19). I chiu7 ka7 i kong2, Li2 thang peng5-an khi3.  I chiu7 li7-khui i khi3, kiaN5 chit8 cham7-a2.
	20). Siong7-te3 e5 lou5-pok8 I2-li7-sa e5 chhe-eng7 Ki-hap-se, sim-lai7 kong2, Goa2 e5 chu2-lang5 the2-thiap chit e5 A-lan5 lang5 Nai2-ban7, bo5 beh tui3 i e5 chhiu2 siu i sou2 toa3--lai5-e5; goa2 ki2 eng2-oah8 e5 Ia5-ho5-hoa lai5 kong2, goa2 beh chau2-khi3 jip i, tui3 i theh8 tam7-poh8.  21). Ki-hap-se chiu7 khi3 jip Nai2-ban7 e5 au7-bin7.  Nai2-ban7 khoaN3-kiN3 u7 lang5 chau2 lai5 jip--i, chiu7 loh8-chhia ngia5-chih i, kong2, Long2 peng5-an mah?  22). Kong2, Long2 peng5-an; goa2 e5 chu2 chhe goa2 lai5 kong2, Tu2-chiah u7 nng7 e5 siau3-lian5 lang5, si7 sian-ti e5 hak8-seng, tui3 I2-hoat-lian5 soaN-toe7 lai5 kiN3 goa2; chhiaN2 li2 eng7 gun5 chit8 tha-lian5-tek, i-chiuN5 nng7 tho3, hou7 i.  23). Nai2-ban7 kong2, M7-thang the, chhiaN2 siu nng7 tha-lian5-tek; kiong5-pek i, chiu7 chiong nng7 tha-lian5-tek gun5 chng ti7 nng7 e5 pou3-te7, kap nng7 tho3 i-chiuN5, kau i nng7 e5 lou5-pok8; nng7 e5 lou5-pok8 pe7 i, kiaN5 ti7 i e5 thau5-cheng5.  24). Kau3 soaN--nih e5 si5, Ki-hap-se tui3 in e5 chhiu2 chih--lai5, he7 ti7 chhu3-lai7; chhe in khi3, in chiu7 khi3.  25). I chiu7 jip8-khi3 khia7 ti7 i e5 chu2-lang5 e5 bin7-cheng5.  I2-li7-sa mng7 i kong2, Ki-hap-se, li2 tui3 toh-loh8 lai5? I in3 i kong2, Li2 e5 lou5-pok8 bo5 khi3 toh-loh8.  26). I2-li7-sa ka7 i kong2, Hit-lang5 loh8-chhia to3-tng2--lai5 ngia5-chih li2 e5 si5, goa2 e5 sim kiam2 bo5 kap li2 khi3 mah? Che kiam2 si7 siu7 gun5, siu7 i-chiuN5, kaN-na2-hng5, phu5-to5-hng5, gu5, iuN5, lou5-pok8, lu2-pi7 e5 si5 mah?  27). Tui3 an2-ni Nai2-ban7 e5 thai2-ko beh thoan5 hou7 li2, kap li2 e5 hou7-e3, tit8-kau3 eng2-oan2.  Ki-hap-se tui3 I2-li7-sa e5 bin7-cheng5 the3--chhut-khi3, chiu7 khi2 thai2-ko, peh8 chhin-chhiuN7 seh.

[6]	 Sian-ti e5 hak8-seng ka7 I2-li7-sa kong2, KhoaN3 ah, goan2 kap li2 sou2 toa3 e5 sou2-chai7 siuN oeh8.  2). Kiu5 li2 chun2 goan2 khi3 Iok-tan3, tak8-lang5 tui3-hia chhu2 chit8 ki chha5-liau7, hou7 goan2 ti7-hia khi2 chit8 sou2-chai7 thang khia7.  I kong2, Lin2 thang khi3 ah.  3). U7 chit8-e5 kong2, Boh8-tit the, kiu5 li2 kap lou5-pok8 khi3.  In3 kong2, Goa2 beh khi3.  Tui3 an2-ni chiu7 kap in khi3.  4). In kau3 Iok-tan3, chiu7 chho3-chhiu7.  5). U7 chit8-lang5 chho3-chhiu7 e5 si5, pou2-thau5-bah ka-lauh8 ti7 chui2--nih.  I chiu7 kio3 kong2, Chham2--ah!  Goa2 e5 chu2 ah, chit ki pou2-thau5 si7 chioh--e5.  6). Siong7-te3 e5 lou5-pok8 kong2, Ka-lauh8 ti7 toh-loh8? I chiu7 po3 i khoaN3 hit sou2-chai7.  I chiu7 chho3 chit8 ki chha5, hiat ti7-hia; pou2-thau5-bah chiu7 phu5--khi2-lai5.  7). I kong2, Kiah8--khi2-lai5; hit-lang5 chiu7 chhun-chhiu2 kiah8--khi2-lai5.
	8). A-lan5 ong5 kap I2-sek-liat8 kau-chian3, kap i e5 jin5-sin5 gi7-lun7 kong2, Goa2 tioh8 chat-iaN5 ti7 bou2 sou2-chai7, bou2 sou2-chai7.  9). Siong7-te3 e5 lou5-pok8 chhe lang5 khi3 kiN3 I2-sek-liat8 ong5, kong2, Li2 tioh8 kin2-sin7, m7-thang tui3 bou2 sou2-chai7 keng-ke3, in-ui7 A-lan5 lang5 loh8-lai5 ti7-hia.  10). I2-sek-liat8 ong5 chhe lang5 kau3 Siong7-te3 e5 lou5-pok8 sou2 kong2 tioh8 ti5-hong5 e5 sou2-chai7.  Tui3 an2-ni bo5 siu7-hai7, m7-na7 chit8-pai2, nng7-pai2.  11). A-lan5 ong5 in-ui7 chit e5 su7 sim-lai7 chin peh-pak, tiau3 i e5 jin5-sin5 lai5, ka7 in kong2, Lan2 tiong-kan chi7-chui7 ui7 I2-sek-liat8 ong5, lin2 bo5 lai5 ka7 goa2 kong2 mah?  12). U7 chit8 e5 jin5-sin5 kong2, Goa2 e5 chu2, goa2 e5 ong5 ah, m7-si7 an2-ni; chiu7-si7 I2-sek-liat8 tiong e5 sian-ti I2-li7-sa chiong li2 ti7 khun3-pang5 sou2 kong2 e5 oe7, ka7 I2-sek-liat8 ong5 kong2.  13). Ong5 kong2, Lin2 khi3 tham3-khoaN3 i ti7 toh-loh8, goa2 thang chhe lang5 khi3 liah8 i.  U7 lang5 ka7 ong5 kong2, KhoaN3 ah, i ti7 To-tan.  14). Ong5 chiu7 chhe be2, chhia, kap toa7-tui7 peng khi3 hia.  In thau3-mi5 kau3, ui5-khun3 hit e5 siaN5.  15). Siong7-te3 e5 lou5-pok8 e5 chhe-eng7 chheng-cha2 khi2-lai5 chhut khi3, khoaN3-kiN3 u7 kun-peng, be2 kap chhia, ui5-khun3 siaN5.  Chhe-eng7 ka7 i kong2, Chham2--ah! goa2 e5 chu2 ah, lan2 beh chaiN2-iuN7?  16). Siong7-te3 e5 lou5-pok8 kong2, M7-bian2 kiaN; in-ui7 kap lan2 ti7-teh-e5, pi2 kap in ti7-teh-e5, koh khah choe7.  17). I2-li7-sa ki5-to2 kong2, Ia5-ho5-hoa ah, kiu5 Li2 khui i e5 bak8-chiu, hou7 i oe7 khoaN3-kiN3.  Ia5-ho5-hoa chiu7 khui siau3-lian5 lang5 e5 bak8-chiu, i chiu7 khoaN3-kiN3; khoaN3 ah, pian3-soaN he2-be2 he2-chhia ui5 I2-li7-sa.  18). In loh8-khi3 kau3 i hia, I2-li7-sa ki5-to2 kong2, Ia5-ho5-hoa ah, kiu5 Li2 phah chiah e5 peh-siN3, hou7 in chhiN-mi5.  I chiu7 phah hou7 in chhiN-mi5, chiau3 I2-li7-sa e5 oe7.  19). I2-li7-sa ka7 in kong2, Chit-e5 m7-si7 hit e5 lou7, chit-e5 ia7 m7-si7 hit e5 siaN5; lin2 te3 goa2, goa2 beh chhoa7 lin2 kau3 lin2 sou2 chhe7 e5 lang5 hia.  Chiu7 chhoa7 in kau3 Sat-ma2-li7-a.  20). In jip8 Sat-ma2-li7-a, I2-li7-sa kong2, Ia5-ho5-hoa ah, kiu5 Li2 khui chiah e5 lang5 e5 bak8-chiu, hou7 in khoaN3-kiN3.  Ia5-ho5-hoa khui in e5 bak8-chiu, in chiu7 khoaN3-kiN3; bo5 phah-sng3, si7 ti7 Sat-ma2-li7-a e5 siaN5-lai7.  21). I2-sek-liat8 ong5 khoaN3-kiN3 in, chiu7 mng7 I2-li7-sa kong2, Goa2 e5 pe7 ah, goa2 tioh8 phah i mah? tioh8 phah i mah?  22). In3 kong2, M7-thang phah in; li2 eng7 to eng7 keng sou2 liah8--lai5-e5, kiam2 thang phah i mah? tioh8 he7 piaN2 kap chui2 ti7 in e5 bin7-cheng5, hou7 in lim-chiah8, to3-khi3 in e5 chu2-lang5 hia.  23). Ong5 thoe3 in pi7-pan7 choe7-choe7 chiah8-mih8; in lim-chiah8 beng5-pek8, chiu7 kah in khi3; chiu7 to3-khi3 in e5 chu2-lang5 hia.  Tui3 an2-ni A-lan5 e5 kun-peng bo5 koh chhim-hoan7 I2-sek-liat8 e5 keng2-kai3.
	24). Au7-lai5 A-lan5 ong5 Pian7-hap-tat8 chu7-chip8 i e5 choan5-kun, chiuN7-lai5 ui5-khun3 Sat-ma2-li7-a.  25). Sat-ma2-li7-a toa7 ki-hng; in ui5-khun3 siaN5, ti3-kau3 chit8 e5 lu5-thau5 tat8 gun5 poeh-chap8 sia3-khek-lek8, kap-pun3 chit-khap e5 si3-hun7-chit8 tat8 gun5 gou7 sia3-khek-lek8.  26). I2-sek-liat8 ong5 tui3 siaN5-chhiuN5 keng-ke3 e5 si5, u7 chit8 e5 hu7-jin5-lang5 tui3 i kiu5-kio3, kong2, Goa2 e5 chu2, goa2 e5 ong5 ah, pang-chan7 goa2.  27). Ong5 kong2, Ia5-ho5-hoa bo5 pang-chan7 li2, goa2 beh tui3 toh-loh8 pang-chan7 li2? si7 tui3 gou7-kak-tiuN5, a2-si7 tui3 chiu2-khut ah?  28). Ong5 koh kong2, Li2 u7 sim2-mih8 kan-khou2? I in3 kong2, Chit e5 hu7-jin5-lang5 tui3 goa2 kong2, Kau-chhut li2 e5 kiaN2, lan2 kin-a2-jit8 thang chiah8 i, bin5-a2-jit8 lan2 chiah8 goa2 e5 kiaN2;  29). goan2 chiu7 chu2 goa2 e5 kiaN2 chiah8 i; keh-jit8 goa2 tui3 i kong2, Kau-chhut li2 e5 kiaN2, lan2 thang chiah8 i, chong2-si7 i khng3-bat8 i e5 kiaN2.  30). Ong5 thiaN-kiN3 hu7-jin5-lang5 e5 oe7, chiu7 thiah-lih8 saN, ti7 siaN5-chhiuN5-teng2 keng-ke3; peh-siN3 khoaN3-kiN3 i, khoaN3-kiN3 i sin-toe2-saN si7 chhou-moa5-pou3.  31). Ong5 kong2, Sa-hoat e5 kiaN2 I2-li7-sa e5 thau5-khak kin-a2-jit8 na7 iu5-goan5 lian5 ti7 i e5 sin-khu, goan7 Siong7-te3 ka-pe7 chek-hoat8 goa2.  32). Hit-si5 I2-li7-sa che7 ti7 chhu3-lai7, tiong2-lo2 ia7 kap i teh che7; ong5 chhe chit8-lang5 choe3-thau5 khi3; su3-chia2 iau2-be7 kau3 i hia, I2-li7-sa ka7 tiuN2-lo2 kong2, Lin2 khoaN3 chit e5 hiong-siu2 e5 kiaN2, chaiN2-iuN7 chhe lang5 chhu2 goa2 e5 thau5-khak; lin2 khoaN3, su3-chia2 na7 lai5, chiu7 tioh8 koaiN-mng5, chou2-chi2 i ti7 mng7-goa7; ti7 i e5 au7-bin7 kiam2 bo5 u7 i e5 chu2-lang5 e5 kha-pou7 siaN?  33). I iau2 kap in kong2-oe7 e5 si5, khoaN3 ah, su3-chia2 loh8-khi3 i hia; kong2, KhoaN3 ah, chit e5 chai-e7 tui3 Ia5-ho5-hoa, goa2 siaN2-su7 tioh8 koh theng3-hau7 Ia5-ho5-hoa ah?

[7]	I2-li7-sa kong2, Lin2 tioh8 thiaN Ia5-ho5-hoa e5 oe7; Ia5-ho5-hoa an2-ni kong2, Bin5-a2-jit8 iok-liok8 kau3 chit-si5, ti7 Sat-ma2-li7-a e5 siaN5-mng5-khau2, chit8 se3-a e5 iu3-mi7-hun2 tat8 gun5 chit8 sia3-khek-lek8, nng7 se3-a toa7-beh8 tat8 gun5 chit8 sia3-khek-lek8.  2). U7 chit8 e5 kun-tiuN2, si7 ong5 oa3 i e5 chhiu2--e5, in3 Siong7-te3 e5 lou5-pok8 kong2, Siat-su2 Ia5-ho5-hoa tui3 thiN khui thang-a2, kiam2 oe7 an2-ni mah? I2-li7-sa kong2, Li2 beh chhin-bak8 khoaN3, chong2-si7 chiah8-boe7-tioh8.
	3). Ti7 siaN5-mng5 hia u7 si3 e5 thai2-ko-e5, in saN-kap kong2, Lan2 siaN2-su7 che7 ti7-chia theng3-hau7 si2 ah?  4). Lan2 na7 kong2, Jip8 siaN5 khi3, siaN5-lai7 u7 ki-hng, lan2 beh si2 ti7-hia; na7 tiaN7-tiaN7 che7 ti7-chia, ia7 si7 tioh8 si2.  Lai5 lah, lan2 lai5 khi3 tau5-hang5 A-lan5 e5 kun-tui7; in na7 lau5 lan2 e5 oah8-mia7, lan2 chiu7 oe7 oah8; na7 thai5-si2 lan2, kun-tu ia7 si7 si2.  5). Hong5-hun e5 si5, in khi2-lai5, beh khi3 A-lan5 lang5 e5 iaN5; i2-keng kau3 A-lan5 lang5 e5 iaN5 e5 piN-kak, khoaN3 ah, bo5 chit8-lang5 ti7-hia.  6). In-ui7 Chu2 hou7 A-lan5 e5 kun-tui7 thiaN-kiN3 chhia e5 siaN, be2 e5 siaN, chiu7-si7 toa7 kun-tui7 e5 siaN.  In chiu7 saN-kap kong2, KhoaN3 ah, che si7 I2-sek-liat8 ong5 boe2-ho2 Hek-lang5 chiah e5 ong5, kap Ai-kip8 lang5 chiah e5 ong5, lai5 kong-kek lan2.  7). Sou2-i2 ti7 hong5-hun e5 si5 in khi2-lai5 to5-chau2, pang3-sak in e5 pou3-piN5, in e5 be2, in e5 lu5, iaN5-poaN5 chiau3-ku7, chau2-khi3 po2 siN3-mia7.  8). Hiah e5 thai2-ko-e5 kau3 iaN5 e5 piN-kak, jip8 chit8 e5 pou3-piN5, ia7 chiah8 ia7 lim; tui3 hia theh8 kim gun5 kap i-chiuN5 khi3 siu-khng3; koh lai5, koh jip8 chit8 e5 pou3-piN5, tui3 hia theh8-chhut chai5-but8 khi3 siu-khng3.
	9). Hit-si5 in saN-kap kong2, Lan2 sou2-choe3-e5 m7-ho2; kin-a2-jit8 si7 u7 ho2 siau-sit e5 jit8 ia7 lan2 cheng7-cheng7; na7 theng3-hau7 kau3 thiN kng, lan2 tioh8 siu7-choe7; lai5 ah, lan2 tioh8 khi3 po3 ong5-ke chai.  10). In chiu7 khi3 kio3 kou2 siaN5-mng5 e5, ka7 in kong2, Goan2 kau3 A-lan5 lang5 e5 iaN5, khoaN3-kiN3 bo5 chit8-lang5 ti7-hia, ia7 bo5 lang5 e5 siaN-seh; chi2-u7 be2 pak8-teh, lu5 pak8-teh, pou3-piN5 long2 chiau3-ku7.  11). I chiu7 khi3 kio3 hiah e5 kou3-mng5--e5; in chiu7 khi3 po3 ong5-ke chai.  12). Ong5 thau3-mi5 khi2-lai5, ka7 i e5 jin5-sin5 kong2, A-lan5 lang5 tui3-ti7 lan2 sou2 choe3 e5, goa2 ka7 lin2 kong2.  In chai lan2 iau-go7, sou2-i2 chhut iaN5-poaN5, bai5-hok8 ti7 chhan5-ia2, kong2, In chhut-siaN5 e5 si5, lan2 chiu7 oah8-oah8 liah8 in, lai5 tit-tioh8 jip8 in e5 siaN5.  13). I e5 jin5-sin5 u7 chit8-e5 in3 ong5 kong2, Iau2 chhun e5 be2, chiu7-si7 iau2 lau5 ti7 siaN5-lai7 e5, kiu5 li2 chhe lang5 khan gou7 chiah lai5, (khoaN3 ah, be2 chhin-chhiuN7 I2-sek-liat8 cheng3-lang5 sou2 lau5 ti7 siaN5-lai7 e5; khoaN3 ah, be2 chhin-chhiuN7 I2-sek-liat8 cheng3-lang5 siu7-biat8-e5;) lan2 thang chhe lang5 khi3 khoaN3 i.  14). Chiu7 chhu2 nng7 tiuN chhia, kap be2, ong5 chhe lang5 khi3 jip A-lan5 e5 kun-peng, kong2, Lin2 khi3 khoaN3-bai7--leh.  15). In chiu7 tui-jip in kau3 Iok-tan3, khoaN3-kiN3 moa2-lou7 long2 si7 A-lan5 lang5 kin2 chau2 e5 si5 sou2 hiat-kak8 e5 i-hok8 khi3-ku7; su3-chia2 chiu7 to3-lai5 he5-hok ong5.
	16). Peh-siN3 chiu7 chhut-khi3 chhiuN2 A-lan5 lang5 e5 iaN5-poaN5; tui3 an2-ni chit8 se3-a e5 iu3-mi7-hun2 tat8 gun5 chit8 sia3-khek-lek8; nng7 se3-a toa7-beh8 ia7 tat8 gun5 chit8 sia3-khek-lek8; chiau3 Ia5-ho5-hoa sou2 kong2 e5.  17). Ong5 phai3 i sou2 oa3-chhiu2 hit e5 kun-tiuN2 koan2-li2 siaN5-mng5; peh-siN3 ti7 siaN5-mng5 thun2-tah8 i, i chiu7 si2, chiau3 Siong7-te3 e5 lou5-pok8 sou2 kong2 e5, chiu7-si7 ong5 loh8-lai5 kiN3 i e5 si5 sou2 kong2 e5.  18). Koh Siong7-te3 e5 lou5-pok8 sou2 tui3 ong5 kong2 e5, Bin5-a2-jit8 iok-liok8 kau3 chit-si5, ti7 Sat-ma2-li7-a e5 siaN5-mng5-khau2, nng7 se3-a toa7-beh8 tat8 gun5 chit8 sia3-khek-lek8, chit8 se3-a e5 iu3-mi7-hun2 tat8 gun5 chit8 sia3-khek-lek8;  19). koh hit e5 kun-tiuN2 tui3 Siong7-te3 e5 lou5-pok8 kong2, Siat-su2 Ia5-ho5-hoa tui3 thiN khui thang-a2, kiam2 oe7 an2-ni mah? Siong7-te3 e5 lou5-pok8 kong2, Li2 beh chhin-bak8 khoaN3-kiN3, chong2-si7 chiah8-boe7-tioh8;  20). chit e5 oe7 ko2-jian5 eng3-giam7 ti7 i e5 sin-chiuN7; in-ui7 peh-siN3 ti7 siaN5-mng5-khau2 thun2-tah8 i, i chiu7 si2.

[8]	 U7 chit8 e5 hu7-jin5-lang5, I2-li7-sa bat hou7 i e5 kiaN2 koh-oah8 e5, ia7 bat ka7 i kong2, Khi2-lai5, li2 kap li2 e5 choan5-ke khi3 toa3 li2 sou2 thang toa3 e5 sou2-chai7; in-ui7 Ia5-ho5-hoa beng7-leng7 ki-hng lim5-kau3, beh ti7 chit e5 sou2-chai7 chhit-ni5 ku2.  2). Hu7-jin5-lang5 chiu7 khi2-lai5, chiau3 Siong7-te3 e5 lou5-pok8 e5 oe7 khi3 kiaN5; i kap i e5 ke khi3 Hui-li7-su7 lang5 e5 toe7, toa3 chhit-ni5 ku2.  3). Chhit-ni5 moa2, hit e5 hu7-jin5-lang5 tui3 Hui-li7-su7 toe7 to3-lai5; chiu7 chhut-khi3, beh ui7 ka-ki7 e5 chhu3-theh8 chhan5-hng5 kiu5-kio3 ong5.  4). Hit-si5 ong5 kap Siong7-te3 e5 lou5-pok8 e5 chhe-eng7 Ki-hap-se kong2-oe7, kong2, ChhiaN2 li2 chiong I2-li7-sa sou2 kiaN5 it-chhe3 e5 toa7-su7 ka7 goa2 kong2.  5). Ki-hap-se teh ka7 ong5 kong2 I2-li7-sa chaiN2-iuN7 hou7 si2 e5 lang5 koh-oah8; chhau3-kham2 hit e5 hu7-jin5-lang5, chiu7-si7 i hou7 i e5 kiaN2 koh-oah8-e5, ui7-tioh8 i e5 chhu3-theh8 chhan5-hng5 lai5 kiu5-kio3 ong5.  Ki-hap-se kong2, Goa2 e5 chu2 goa2 e5 ong5, chit-e5 si7 hit e5 hu7-jin5-lang5, chit-e5 si7 i e5 kiaN2, chiu7-si7 I2-li7-sa hou7 i koh-oah8 e5.  6). Ong5 mng7 hit e5 hu7-jin5-lang5, i chiu7 ka7 i kong2; ong5 chiu7 ui7-tioh8 i phai3 chit8 e5 koaN-oan5 kong2, KiN3-na7 siok8 chit e5 hu7-jin5-lang5 e5, long2 tioh8 heng5 i; tui3 i li7-khui pun2 sou2-chai7 kau3 kin-a2-jit8, i e5 chhan5-hng5 sou2 chhut-san2 e5, ia7 long2 tioh8 heng5 i.
	7). I2-li7-sa lai5 kau3 Tai7-ma2-sek; A-lan5 ong5 Pian7-hap-tat8 teh phoa3-piN7; u7 lang5 ka7 ong5 kong2, Siong7-te3 e5 lou5-pok8 lai5 kau3 chia.  8). Ong5 chiu7 ka7 Hap-siat kong2, Li2 toa3 le2-mih8 khi3 kiN3 Siong7-te3 e5 lou5-pok8, pai3-thok i mng7 Ia5-ho5-hoa khoaN3 goa2 chit e5 piN7 oe7 oah8 a2-boe7?  9). Hap-siat chiu7 khi3 kiN3 i, eng7 si3-chap8 chiah lok8-to5 chai3 Tai7-ma2-sek tak8-ho7 e5 ho2-mih8 choe3 le2-mih8, khi3 khia7 ti7 i e5 bin7-cheng5, kong2, Li2 e5 kiaN2 A-lan5 ong5 Pian7-hap-tat8 chhe goa2 lai5 li2 chia, kong2, Goa2 chit e5 piN7 oe7 oah8 a2-boe7?  10). I2-li7-sa ka7 i kong2, Li2 khi3 he5-hok i, kong2, Li2 tek-khak oe7 oah8; chong2-si7 Ia5-ho5-hoa chi2-si7 goa2, i tek-khak beh si2.  11). I2-li7-sa chu3-bak8 khoaN3 i, ti3-kau3 i kian3-siau3; Siong7-te3 e5 lou5-pok8 chiu7 lau5 bak8-sai2.  12). Hap-siat kong2, Goa2 e5 chu2 siaN2-su7 lau5 bak8-sai2? In3 kong2, In-ui7 goa2 chai li2 sou2 beh khou2-chhou2 I2-sek-liat8 lang5 e5; eng7 he2 sio in hiam2-iau3 e5 sou2-chai7, eng7 to thai5-si2 in e5 chong3-teng, siak-si2 in e5 eN-a2, phoa3-khui in u7 sin-in7 e5 hu7-jin5-lang5.  13). Hap-siat kong2, Li2 e5 lou5-pok8 si7 sim2-mih8, put-ko3 si7 chit8 chiah kau2, thai2-tho2 oe7 kiaN5 chit e5 toa7-su7 ah? I2-li7-sa in3 kong2, Ia5-ho5-hoa chi2-si7 goa2, li2 beh choe3 A-lan5 ong5.  14). I li7-khui I2-li7-sa, to3-khi3 i e5 chu2-lang5 hia; chu2-lang5 mng7 i kong2, I2-li7-sa ka7 li2 kong2 sim2-mih8? In3 kong2, I ka7 goa2 kong2, li2 tek-khak oe7 oah8.  15). Keh-jit8 i theh8 kau7 e5 pou3 un3 chui2, kham3 ong5 e5 bin7, ong5 chiu7 si2.  Hap-siat chiu7 thoe3 i choe3 ong5.
	16). I2-sek-liat8 ong5 A-hap e5 kiaN2 Iok-lam5 te7-gou7 ni5, Iok-sa-hoat choe3 Iu5-tai7 ong5 e5 si5, Iu5-tai7 ong5 Iok-sa-hoat e5 kiaN2 Ia5-ho5-lam5 khi2-thau5 che7-ui7.  17). Ia5-ho5-lam5 che7-ui7 e5 si5, saN-chap8-ji7 he3, ti7 Ia5-lou7-sat-leng2 choe3-ong5 lek8-ke3 poeh-ni5.  18). I kiaN5 I2-sek-liat8 ong5 e5 lou7, kap A-hap e5 ke bo5 koh-iuN7; in-ui7 i chhoa7 A-hap e5 cha-bou2-kiaN2 choe3-bou2, kiaN5 Ia5-ho5-hoa sou2 khoaN3-choe3 phaiN2 e5 su7.  19). Chong2-si7 Ia5-ho5-hoa, in-ui7 I e5 lou5-pok8 Tai7-pit8 e5 ian5-kou3, m7-kam biat8 Iu5-tai7, chiau3 I sou2 eng3-un2 Tai7-pit8 e5 oe7, eng2-oan2 siuN2-su3 chit8 pha teng hou7 i e5 kiaN2-sun.  20). Tng Iok-lam5 e5 ni5-kan, I2-tong poe7-poan7 Iu5-tai7, thoat-li7 i e5 chhiu2-thau5, ka-ki7 siat-lip8 ong5.  21). Iok-lam5 toa3 sou2 u7 e5 chian3-chhia, ke3-khi3 Sat-ek, thau3-mi5 khi2-lai5, phah ui5-khun3 i e5 I2-tong lang5 kap hiah e5 chhia-tiuN2; peh-siN3 chiu7 to5-chau2, tak8-e5 to3-khi3 i e5 pou3-piN5.  22). An2-ni, I2-tong lang5 poe7-poan7 Iu5-tai7, thoat-li7 i e5 chhiu2-thau5, kau3 kin-a2-jit8.  Siang5 hit-si5, Lip8-na2 lang5 ia7 poe7-poan7.  23). Iok-lam5 ki5-u5 e5 su7, kiN3 i sou2 kiaN5 e5, kiam2 bo5 long2 ki3 ti7 Iu5-tai7 liat8-ong5 e5 ki3-liok8 mah?  24). Iok-lam5 kap i e5 liat8-chou2 tang5-khun3, ti7 Tai7-pit8 siaN5 kap i e5 chou2 tang5 bai5-chong3.  I e5 kiaN2 A-hap-sia7 soa3-chiap i choe3-ong5.
	25). I2-sek-liat8 ong5 A-hap e5 kiaN2 Iok-lam5 chap8-ji7 ni5, Iu5-tai7 ong5 Ia5-ho5-lam5 e5 kiaN2 A-hap-sia7 khi2-thau5 che7-ui7.  26). A-hap-sia7 che7-ui7 e5 si5, ji7-chap8-ji7 he3, ti7 Ia5-lou7-sat-leng2 choe3 ong5 chit8-ni5; i e5 lau7-bu2 mia5 kio3 A-tha-li7-nga2, si7 I2-sek-liat8 ong5 Am3-li7 e5 cha-bou2-sun.  27). I kiaN5 A-hap e5 ke e5 lou7, kiaN5 Ia5-ho5-hoa sou2 khoaN3-choe3 phaiN2 e5 su7, kap A-hap e5 ke bo5 koh-iuN7.  In-ui7 i si7 A-hap e5 ke e5 kiaN2-sai3.  28). I kap A-hap e5 kiaN2 Iok-lam5 saN-kap khi3 Ki-liat8 e5 Lah8-boat8, kap A-lan5 ong5 Hap-siat kau-chian3; A-lan5 lang5 phah-siong Iok-lam5.  29). Iok-lam5 ong5 to3-khi3 Ia5-su-liat8, beh i-ti7 i e5 siong, chiu7-si7 i ti7 Lah8-boat8 kap A-lan5 ong5 Hap-siat kau-chian3 e5 si5, A-lan5 lang5 phah--tioh8 i--e5.  Iu5-tai7 ong5 Ia5-ho5-lam5 e5 kiaN2 A-hap-sia7 loh8-khi3 Ia5-su-liat8, beh bai7 A-hap e5 kiaN2 Iok-lam5, in-ui7 i u7 phoa3-piN7.

[9]	Sian-ti I2-li7-sa kio3 sian-ti e5 hak8-seng chit8-e5, ka7 i kong2, Li2 ha5-io, theh8 chit8-pan5 iu5, khi3 Ki-liat8 e5 Lah8-boat8.  2). Kau3 hia, tioh8 chhe7 Leng5-si7 e5 sun, Iok-sa-hoat e5 kiaN2, Ia5-hou7, jip8-khi3, hou7 i tui3 i e5 hiaN-ti7-tiong khi2-lai5, chhoa7 i jip8 lai7-pang5;  3). chiong pan5-lai7 e5 iu5 thin5 ti7 i e5 thau5-khak, kong2, Ia5-ho5-hoa an2-ni kong2, Goa2 eng7 iu5 boah li2 choe3 I2-sek-liat8 e5 ong5.  Li2 chiu7 tioh8 khui-mng5 to5-chiau2, m7-thang ian5-chhian5.  4). Chit e5 siau3-lian5 lang5, chiu7-si7 siau3-lian5 e5 sian-ti, khi3 Ki-liat8 e5 Lah8-boat8.  5). Kau3 hia, khoaN3-kiN3 cheng3 kun-tiuN2 teh che7; i chiu7 kong2, Kun-tiuN2 ah, goa2 u7 tai7-chi3 beh ka7 li2 kong2.  Ia5-hou7 kong2, Beh ka7 goan2 tiong-kan sim2-mih8 lang5 kong2? In3 kong2, Kun-tiuN2 ah, chiu7-si7 li2.  6). I chiu7 khi2-lai5, jip8-khi3 chhu3-lai7; siau3-lian5 lang5 eng7 iu5 thin5 ti7 i e5 thau5-khak, ka7 i kong2, Ia5-ho5-hoa I2-sek-liat8 e5 Siong7-te3 an2-ni kong2, Goa2 eng7 iu5 boah li2, choe3 Ia5-ho5-hoa e5 peh-siN3 I2-sek-liat8 e5 ong5.  7). Li2 tioh8 phah-biat8 li2 e5 chu2-lang5 A-hap e5 ke, hou7 Goa2 thang po3-eng3 Goa2 e5 lou5-pok8 chiah e5 sian-ti e5 huih, i2-kip8 Ia5-ho5-hoa cheng3 lou5-pok8 e5 huih, chiu7-si7 ti7 Ia5-se2-piat e5 chhiu2 sou2 choe3 e5.  8). In-ui7 A-hap choan5-ke beh long2 biat8-bo5; Goa2 beh chian2-tu5 siok8 A-hap e5 ta-pou-teng, bo5-lun7 siu7 khu-sok-e5, a2-si7 chu7-iu5-e5, ti7 I2-sek-liat8 tiong.  9). Goa2 beh hou7 A-hap e5 ke chhin-chhiuN7 Ni5-pat e5 kiaN2 Ia5-lo5-pho3-am3 e5 ke, ia7 chhin-chhiuN7 A-hi-nga2 e5 kiaN2 Pa-sa e5 ke.  10). Ti7 Ia5-su-liat8 e5 hng5, kau2 beh chiah8 Ia5-se2-piat, bo5 lang5 bai5-chong3 i.  Siau3-lian5 lang5 chiu7 khui-mng5 to5-chau2.  11). Ia5-hou7 chhut-khi3, kau3 i e5 chu2-lang5 e5 lou5-pok8 hia; u7 chit8-lang5 mng7 i kong2, Long2 peng5-an bo5? chit e5 siau2-e5 lai5 chhe7 li2 sim2-mih8 tai7-chi3 ah? I ka7 in kong2, Lin2 bat hit e5 lang5, ia7 chai i sou2 kong2 e5.  12). In kong2, Bo5-iaN2, li2 tioh8 ka7 goan2 kong2.  In3 kong2, I an2-ni, an2-ni ka7 goa2 kong2; i kong2, Ia5-ho5-hoa an2-ni kong2, Goa2 eng7 iu5 boah li2 choe3 I2-sek-liat8 e5 ong5.  13). In koaN2-kin2, tak8-lang5 eng7 ka-ki7 e5 saN phou ti7 kia7-a2 e5 teng2-chan5, he7 ti7 Ia5-hou7 e5 e7-bin7; in pun5 sau3-kak kong2, Ia5-hou7 choe3-ong5 lah.  14). An2-ni Leng5-si7 e5 sun, Iok-sa-hoat e5 kiaN2, Ia5-hou7 poe7-poan7 Iok-lam5.  (Iok-lam5 kap I2-sek-liat8 cheng3-lang5 bat pe2-siu2 Ki-liat8 e5 Lah8-boat8, in-ui7 A-lan5 ong5 Hap-siat e5 ian5-kou3.  15). Chong2-si7 Iok-lam5 ong5 to3-khi3 Ia5-su-liat8, i-ti7 i e5 siong, chiu7-si7 i ti7 kap A-lan5 ong5 Hap-siat kau-chian3 e5 si5, A-lan5 lang5 phah-tioh8 i--e5.)  Ia5-hou7 kong2, Lin2 e5 i3-su3 na7 si7 an2-ni, chiu7 m7-thang iong5-un2 lang5 chau2 chhut-siaN5, khi3 Ia5-su-liat8 po3 siau-sit.  16). Ia5-hou7 chiu7 che7-chhia, khi3 Ia5-su-liat8, in-ui7 Iok-lam5 to2 ti7-hia.  Iu5-tai7 ong5 A-hap-sia7 i2-keng loh8-khi3 bai7 Iok-lam5.  17). U7 chit8 e5 siu2-bang7-e5 khia7 ti7 Ia5-su-liat8 e5 lau5-teng2, khoaN3-kiN3 Ia5-hou7 e5 kun-tui7 lai5, chiu7 kong2, Goa2 khoaN3-kiN3 chit8-tin7 kun-tui7.  Iok-lam5 kong2, Chhe chit8 e5 khia5-be2--e5 khi3 chih i, soa3 mng7 i kong2, Peng5-an mah?  18). Khia5-be2--e5 khi3 chih i kong2, Ong5 an2-ni kong2, Si7 peng5-an mah? Ia5-hou7 kong2, Peng5-an a2-bo5, kap li2 sim2-mih8 kan-siap8? li2 oat-lai5 te3 goa2 e5 au7-bin7.  Siu2-bang7--e5 koh kong2, Su3-chia2 kau3 in hia, chong2-si7 bo5 to3-tng2-lai5.  19). Ong5 koh chhe chit8 e5 khia5-be2--e5 khi3, i kau3 in hia, kong2, Ong5 an2-ni kong2, Si7 peng5-an mah? Ia5-hou7 kong2, Peng5-an a2-bo5, kap li2 sim2-mih8 kan-siap8? li2 oat-lai5 te3 goa2 e5 au7-bin7.  20). Siu2-bang7--e5 koh kong2, I kau3 in hia, ia7 bo5 to3-tng2--lai5; koaN2-chhia e5 khoan2 chhin-chhiuN7 Leng5-si7 e5 sun Ia5-hou7 teh koaN2; in-ui7 i koaN2 chin kong5.  21). Iok-lam5 kong2, Tho3 chhia; chiu7 tho3 i e5 chhia.  I2-sek-liat8 ong5 Iok-lam5 kap Iu5-tai7 ong5 A-hap-sia7 chhut-khi3; tak8-e5 che7 ka-ki7 e5 chhia chhut-khi3 chih Ia5-hou7; ti7 Ia5-su-liat8 lang5 Na2-pok8 e5 hng5 tu2-tioh8 i.  22). Iok-lam5 kiN3-tioh8 Ia5-hou7 chiu7 kong2, Ia5-hou7 ah, si7 peng5-an mah? I in3 kong2, Li2 e5 lau7-bu2 Ia5-se2-piat e5 im5-heng7 sia5-sut8 hiah-choe7 iau2 ti7-teh, thai2 oe7 peng5-an?  23). Iok-lam5 chiu7 oat8-tng2 i e5 chhia chau2, ka7 A-hap-sia7 kong2, A-hap-sia7 ah, u7 bou5-hoan2 lah.  24). Ia5-hou7 chin7-lat8 khui-keng, sia7-tioh8 Iok-lam5 e5 png5-si5-kut tiong; chiN3 tui3 i e5 sim thang3--chhut khi3. I chiu7 lek--loh8 chhia-lai7.  25). Ia5-hou7 ka7 i e5 kun-tiuN2 Pit-kah kong2, Li2 chiong i hiat ti7 Ia5-su-liat8 lang5 Na2-pok8 e5 hng5--nih; li2 tioh8 ki3-tit li2 goa2 saN-kap che7-chhia te3 i e5 lau7-pe7 A-hap e5 si5, Ia5-ho5-hoa tui3 i sou2 chham3-gu2-e5;  26). Ia5-ho5-hoa kong2, Goa2 cha7-jit8 u7 khoaN3-kiN3 Na2-pok8 e5 huih, kap i e5 kiaN2 e5 huih; Ia5-ho5-hoa koh kong2, Ti7 chit khu hng5 Goa2 beh po3-eng3 li2.  TaN tioh8 chiong i hiat ti7 hit khu hng5, chiau3 Ia5-ho5-hoa sou2 kong2 e5.  27). Iu5-tai7 ong5 A-hap-sia7 khoaN3-kiN3 an2-ni, chiu7 tui3 hng5 e5 chhu3 e5 lou7 to5-chau2.  Ia5-hou7 jip i, kong2, Ia7 tioh8 phah-si2 i ti7 chhia-lai7; kau3 oa2-kun7 I2-pek-lian5 chiuN7 Ko-jiN2 e5 soaN-phiaN5 phah-siong i.  I chau2 kau3 Bi2-kiat-to, chiu7 si2 ti7-hia.  28). I e5 lou5-pok8 eng7 chhia chai3 i kau3 Ia5-lou7-sat-leng2, chong3 ti7 i e5 bong7, kap i e5 liat8-chou2, ti7 Tai7-pit8 e5 siaN5.
	29). Ti7 A-hap e5 kiaN2 Iok-lam5 chap8-it ni5, A-hap-sia7 khi2-thau5 choe3 Iu5-tai7 ong5.
	30). Ia5-hou7 kau3 Ia5-su-liat8, Ia5-se2-piat thiaN-kiN3, chiu7 ui7 bak8-bai5, soe-thau5, aN3 ti7 thang-a2 teh-khoaN3.  31). Ia5-hou7 jip8-mng5 e5 si5, Ia5-se2-piat kong2, Thai5-si2 chu2-lang5 e5 Sim-li7 ah, peng5-an mah?  32). Ia5-hou7 kiah8-thau5 ng3 thang-a2 khoaN3, kong2, Chi7-chui7 ui7 goa2, chi7-chui7 ah? U7 nng7-saN e5 thai3-kam3 aN3-loh8 khoaN3 i.  33). Ia5-hou7 kong2, Ka7 i chhia--loh8-lai5; in chiu7 chhia i loh8-lai5; i e5 huih choaN7-tioh8 chhiuN5-piah kap be2; chiu7 eng7 kha tah8 i.  34). Ia5-hou7 jip8-khi3, ia7 chiah8 ia7 lim, kong2, Lin2 khi3 khoaN3 hit e5 siu7 chiu3-chou2 e5 hu7-jin5-lang5, soa3 bai5-chong3 i, in-ui7 i si7 ong5 e5 cha-bou2-kiaN2.  35). In khi3 beh chong3 i; kan-ta chhe7-tioh8 i e5 thau5-khak-kut, kap kha, kap chhiu2-chiuN2 na7-tiaN7.  36). In to3-lai5 he5-hok i; Ia5-hou7 chiu7 kong2, Che chiu7-si7 Ia5-ho5-hoa thok I e5 lou5-pok8 The5-su-pi2 lang5 I2-li7-a sou2 kong2 e5 oe7, kong2, Ti7 Ia5-su-liat8 e5 hng5, kau2 beh chiah8 Ia5-se2-piat e5 bah.  37). Koh Ia5-se2-piat e5 sin-si beh ti7 Ia5-su-liat8 e5 hng5 chhin-chhiuN7 pun3 ti7 thou5-bin7, ti3-kau3 lang5 bo5 beh kong2, Che si7 Ia5-se2-piat.

[10]	A-hap u7 chhit-chap8 e5 kiaN2 ti7 Sat-ma2-li7-a.  Ia5-hou7 sia2-phoe kia3 khi3 Sat-ma2-li7-a, hou7 Ia5-su-liat8 hiah e5 siu2-leng2, tiuN2-lo2, kap hiah-e5 bu2-iong2 A-hap e5 cheng3-kiaN2 e5;  2). phoe kong2, Lin2 e5 chu3-lang5 hiah e5 kiaN2 kap lin2 ti7-hia, lin2 koh u7 chhia be2 kap kian-kou3 e5 siaN5, kap khi3-hai5;  3). chit8 tiuN phoe kau3 lin2 hia e5 si5, chiu7 tioh8 ti7 lin2 chu2-lang5 hiah e5 kiaN2 e5 tiong-kan, keng2 chit8 e5 gau5 koh tho3-tong3 e5, hou7 i che7 in lau7-pe7 e5 ui7, lin2 ia7 thang ui7 lin2 chu2-lang5 e5 ke kau-chian3.  4). In chin kiaN, saN-kap kong2, KhoaN3 ah, nng7 e5 ong5 ti7 i e5 bin7-cheng5 siong7-chhiaN2 khia7-boe7-tiau5, lan2 thai2-tho2 khia7-oe7-tiau5?  5). Koan2-ke--e5, kap siaN5-siu2, kap hiah e5 tiuN2-lo2, kap bu2-iong2 hiah e5 kiaN2 e5, chhe lang5 khi3 kiN3 Ia5-hou7, kong2, Goan2 si7 li2 e5 lou5-pok8, kiN3 li2 sou2 ka7 goan2 kong2 e5, goan2 beh kiaN5, goan2 bo5 beh siat-lip8 lang5 choe3 ong5, li2 sou2 khoaN3-choe3 ho2 e5, thang kiaN5 i.  6). I koh sia2 phoe hou7 in kong2, Lin2 na7 ui7 goa2, thiaN-than3 goa2 e5 oe7, tioh8 chhu2 lin2 e5 chu2-lang5 hiah e5 kiaN2 e5 thau5-khak, bin5-a2-jit8 chit-si5 lai5 Ia5-su-liat8 goa2 chia.  Ong5 e5 kiaN2 chhit-chap8 lang5 kap siaN5-lai7 chun-kui3 e5 lang5, chiu7-si7 bu2-iong2 in e5, saN-kap toa3.  7). Phoe chit8-e7 kau3, in chiu7 liah8 ong5 e5 kiaN2 chhit-chap8 lang5, it-chin7 thai5-si2, chiong thau5-khak he7 ti7 kheng--nih, sang3 kau3 Ia5-su-liat8 Ia5-hou7 hia.  8). U7 chit8 e5 su3-chia2 lai5 ka7 i kong2, In toa3 ong5 hiah e5 kiaN2 e5 thau5-khak lai5.  Ia5-hou7 kong2, Chiong in thiap8 choe3 nng7-tui, he7 ti7 SiaN5-mng5-khau2, kau3 bin5-a2-cha2-khi2.  9). Keh cha2-khi2, Ia5-hou7 chhut-lai5, khia7-teh, ka7 cheng3 peh-siN3 kong2, Lin2 long2 si7 kong-gi7; khoaN3 ah, goa2 poe7-poan7 goa2 e5 chu2-lang5, thai5-si2 i, chong2-si7 thai5-si2 chiah e5 cheng3-lang5--e5 si7 chi7-chui7 ah?  10). TaN thang chai Ia5-ho5-hoa e5 oe7, chiu7-si7 Ia5-ho5-hoa lun7 A-hap e5 ke sou2 kong2 e5, bo5 chit8 ku3 phah ka-lauh8; in-ui7 Ia5-ho5-hoa thok I e5 lou5-pok8 I2-li7-a sou2 kong2 e5 oe7, long2 u7 choe3-chiaN5.  11). Siok8 A-hap e5 ke, ti7 Ia5-su-liat8 sou2 chhun e5 lang5, kap i e5 tai7-sin5, chhin-bit8 e5 peng5-iu2, che3-si, Ia5-hou7 it-chin7 thai5 in, bo5 lau5 chit8-e5.
	12). Ia5-hou7 khi2-lai5, khi3 kau3 Sat-ma2-li7-a.  13). Ti7 lou7--nih kau3 bok8-chia2 chian2 iuN5-mng5 e5 chhu3, tu2-tioh8 Iu5-tai7 ong5 A-hap-sia7 e5 hiaN-ti7, mng7 in kong2, Lin2 si7 sim2-mih8 lang5? In3 kong2, Goan2 si7 A-hap-sia7 e5 hiaN-ti7; taN loh8--khi3 beh chheng2-an ong5 e5 kiaN2 kap ong5-hou7 e5 kiaN2.  14). I kong2, Oah8-oah8 liah8 in.  In chiu7 oah8-oah8 liah8 in, ti7 chian2 iuN5-mng5 e5 chhu3 e5 khiN-a2 piN thai5-si2 in, kiong7 si3-chap8-ji7 lang5, bo5 lau5 chit8-e5.
	15). Ia5-hou7 tui3 hia khi3, tu2-tioh8 Li7-kah e5 kiaN2, Iok-na2-tat8, lai5 chih i; Ia5-hou7 chheng2-an i, tui3 i kong2, Li2 e5 sim cheng3-tit8 ng3 goa2, chhin-chhiuN7 goa2 e5 sim ng3 li2 e5 sim a2-bo5? Iok-na2-tat8 in3 kong2, Si7.  Ia5-hou7 kong2, Na7-si7 an2-ni, chhun li2 e5 chhiu2 hou7 goa2.  I chiu7 chhun-chhiu2 hou7 i.  I chiu7 khan i chiuN7-chhia.  16). Ia5-hou7 kong2, Li2 kap goa2 saN-kap khi3, khoaN3 goa2 ui7-tioh8 Ia5-ho5-hoa e5 jiat8-sim.  Chiu7 hou7 i che7 ti7 i e5 chhia.  17). Kau3 Sat-ma2-li7-a chiu7 thai5-si2 kiN3-na7 siok8 A-hap sou2 chhun ti7 Sat-ma2-li7-a e5, it-chin7 biat8 i, chiau3 Ia5-ho5-hoa tui3 I2-li7-a sou2 kong2 e5 oe7.
	18). Ia5-hou7 chio-chip8 cheng3 peh-siN3, ka7 in kong2, A-hap hok8-sai7 Pa-lek8 iau2 si7 sio2-khoa2, Ia5-hou7 beh toa7-toa7 hok8-sai7 i.  19). Sou2-i2 tioh8 tiau3 Pa-lek8 cheng3 sian-ti, kap it-chhe3 hok8-sai7 Pa-lek8 e5, kap i long2-chong2 e5 che3-si, lai5 goa2 chia, m7-thang kiam2 chit8-lang5, in-ui7 goa2 beh hian3 toa7 e5 che3-su7 hou7 Pa-lek8; kiN3-na7 bo5 lai5 e5, boe7 tit-tioh8 oah8.  Ia5-hou7 an2-ni kiaN5 si7 eng7 khui2-ke3, beh it-chin7 thai5-si2 pai3 Pa-lek8 e5 lang5.  20). Ia5-hou7 kong2, Tioh8 ui7 Pa-lek8 soan-pou3 giam5-siok-hoe7. In chiu7 soan-pou3. 21). Ia5-hou7 chhe lang5 pian3-kiaN5 I2-sek-liat8 toe7; pai3 Pa-lek8 e5 lang5 long2 chiau5 kau3, bo5 chit8-e5 bo5 lai5.  In chiu7 jip8 Pa-lek8 e5 bio7; Pa-lek8 e5 bio7-lai7, tui3 chit-peng5 kau3 hit-peng5, lang5 moa2-moa2.  22). Ia5-hou7 hoan-hu3 chiang2 le2-hok8 e5 lang5 kong2, Theh8 le2-hok8 chhut-lai5 hou7 it-chhe3 pai3 Pa-lek8 e5 lang5 chheng7.  I chiu7 theh8 le2-hok8 chhut-lai5 hou7 in.  23). Ia5-hou7 kap Li7-kah e5 kiaN2, Iok-na2-tat8, jip8 Pa-lek8 e5 bio7; ka7 pai3 Pa-lek8 e5 lang5 kong2, Lin2 tioh8 chha5-khoaN3, ti7 lin2 e5 tiong-kan m7-thang u7 hok8-sai7 Ia5-ho5-hoa e5 lang5, kan-ta pai3 Pa-lek8 e5 lang5 na7-tiaN7.  24). In jip8--khi3 beh hian3 che3-su7 sio-che3.  Ia5-hou7 tai7-seng an-ti3 poeh-chap8 lang5 ti7 goa7-bin7, kong2 Goa2 chiong chiah e5 lang5 kau ti7 lin2 e5 chhiu2, na7 chit8-lang5 chau2--khi3, pang3 i chau2 e5 lang5 i e5 mia7 tioh8 pe5 mia7.  25). Ia5-hou7 hian3 sio-che3 beng5-pek8 chiu7 ka7 hou7-oe7-peng kap hiah e5 kun-tiuN2 kong2, Lin2 jip8--khi3 thai5 in, m7-thang iong5-un2 chit8-lang5 chhut-lai5.  In chiu7 eng7 to thai5 in; hou7-oe7-peng kap kun-tiuN2 hiat sin-si chhut--khi3; chiu7 khi3 kau3 Pa-lek8 bio7 e5 siaN5.  26). In chiong Pa-lek8 bio7-lai7 e5 thiau7-siong7 theh8--chhut-lai5 sio.  27). In hui2-hoai7 Pa-lek8 e5 thiau7-siong7, hui2-hoai7 Pa-lek8 e5 bio7, eng7 i choe3 chhe3-ti5 kau3 kin-a2-jit8.  28). An2-ni Ia5-hou7 ti7 I2-sek-liat8 tiong biat8-bo5 Pa-lek8.  29). Chong2-si7 Ia5-hou7 bo5 li7-khui Ni5-pat e5 kiaN2 Ia5-lo5-pho3-am3 e5 choe7, chiu7-si7 i sou2 eng7 hou7 I2-sek-liat8 hoan7-choe7 e5, chiu7-si7 pai3 Pek-tek8-li7 kap Tan3 sou2 u7 kim e5 gu5-a2.  30). Ia5-ho5-hoa ka7 Ia5-hou7 kong2, In-ui7 li2 kiaN5-ho2 chiaN5 Goa2 sou2 khoaN3-choe3 ho2 e5, chiau3 Goa2 e5 sim-i3 khoan2-thai7 A-hap e5 ke, li2 e5 kiaN2-sun beh che7 I2-sek-liat8 e5 kok-ui7 lek8-ke3 si3-tai7.  31). Chong2-si7 Ia5-hou7 bo5 choan-sim chun-siu2 lai5 kiaN5 Ia5-ho5-hoa I2-sek-liat8 e5 Siong7-te3 e5 lut8-hoat, bo5 li7-khui Ia5-lo5-pho3-am3 e5 choe7, chiu7-si7 sou2 eng7 lai5 hou7 I2-sek-liat8 lang5 hoan7-choe7 e5.
	32). Hit-tiap8 Ia5-ho5-hoa khi2-thau5 koah I2-sek-liat8 kok, hou7 i khah soe3; Hap-siat kong-kek I2-sek-liat8 e5 si3-keng2;  33). tui3 Iok-tan3 ho5 tang--si3, Ki-liat8 e5 choan5-toe7, Ka-tek lang5, Liu5-pian7 lang5, Ma2-na2-se lang5 e5 toe7, tui3 kun7 A-lun3 soaN-kok e5 A-lo5-jiN2, chiu7-si7 Ki-liat8 kap Pa-san.  34). Ia5-hou7 ki5-u5 e5 su7, kiN3 i sou2 kiaN5 e5, kap i e5 leng5-lek8, kiam2 bo5 long2 ki3 ti7 I2-sek-liat8 chiah e5 ong5 e5 ki3-liok8 mah?  35). Ia5-hou7 kap i e5 liat8-chou2 tang5-khun3; in bai5-chong3 i ti7 Sat-ma2-li7-a.  I e5 kiaN2 Iok-hap-su soa3-chiap i choe3 ong5.  36). Ia5-hou7 ti7 Sat-ma2-li7-a choe3 I2-sek-liat8 ong5 e5 si5 lek8-ke3 ji7-chap8-poeh ni5.

[11]	A-hap-sia7 e5 lau7-bu2, A-tha-li7-nga2, khoaN3-kiN3 i e5 kiaN2 i2-keng si2, chiu7 khi2-lai5 chau5-biat8 it-chin7 e5 ong5-chhin.  2). Chong2-si7 Iok-lam5 ong5 e5 cha-bou2-kiaN2, A-hap-sia7 e5 chi2-be7, Iok-si7-pa, chiong A-hap-sia7 e5 kiaN2, Iok-a-si, tui3 hiah e5 siu7-thai5 e5 ong5 kiaN2 tiong thau-pho7 chhut-lai5, chiong i kap i e5 leng-bu2 khng3 ti7 khun3-pang5--nih; in tui3 A-tha-li7-nga2 kham3-bat8 i, hou7 i bo5 siu7 thai5.  3). Au7-lai5 kap i saN-kap khng3 ti7 Ia5-ho5-hoa e5 tian7 lek8-ke3 lak8-ni5 ku2; A-tha-li7-nga2 koan2-li2 hit e5 toe7-hng.
	4). Kau3 te7 chhit ni5, Ia5-ho5-ia5-tai7 chhe lang5 kio3 Ka-li7 chok8 kap hou7-oe7-peng e5 pe2-chong2, chhoa7 in jip8 Ia5-ho5-hoa e5 tian7 kau3 i hia, chiu7 kap in lip8-iok, hou7 in ti7 Ia5-ho5-hoa e5 tian7 chiu3-choa7, koh eng7 ong5 e5 kiaN2 hou7 in khoaN3.  5). Koh hoan-hu3 in kong2, Lin2 tioh8 an2-ni kiaN5; kiN3-na7 lin2 ti7 an-hioh-jit8 jip8--lai5 e5 saN-hun7-chit8 tioh8 kou3-siu2 ong5-kiong;  6). saN-hun7-chit8 tioh8 ti7 Sou-ni2 e5 mng5; saN-hun7-chit8 tioh8 ti7 hou7-oe7-peng au7-bin7 e5 mng5; an2-ni kou3-siu2 ong5-kiong, chou2-chi2 lang5 chhut-jip8.  7). KiN3-na7 lin2 ti7 an-hioh-jit8 chhut-khi3 e5 nng7-hun7 tioh8 kou3-siu2 Ia5-ho5-hoa e5 tian7, ti7 ong5 e5 si3-ui5.  8). Lin2 tak8-lang5 chhiu2 kiah8 ke-si si3-ui5 po2-hou7 ong5; kiN3-na7 lang5 jip8 lin2 e5 pan-liat8-e5, tioh8 hou7 i si2; ong5 chhut, ong5 jip8 e5 si5, lin2 tioh8 kun-sui5 i.  9). Hiah e5 pe2-chong2 chiau3 che3-si Ia5-ho5-ia5-tai7 it-chhe3 sou2 beng7-leng7-e5 khi3 kiaN5; tak8-lang5 toa3 in lun5-tioh8 an-hioh-jit8 jip8-lai5 e5 lang5 kap in lun5-tioh8 an-hioh-jit8 chhut-khi3 e5 lang5 lai5 kau3 che3-si Ia5-ho5-ia5-tai7 hia.  10). Che3-si chiu7 chiong Ia5-ho5-hoa tian7-lai7 sou2 khng3 Tai7-pit8 ong5 e5 chhiuN kap pin5-pai5 kau hou7 hiah e5 pe2-chong2.  11). Hou7-oe7-peng chhiu2--nih kiah8 ke-si, ti7 toaN5 kap tian7 hia, tui3 tian7 e5 chiaN3-peng5 kau3 tian7 e5 to3-peng5, khia7 ti7 ong5 e5 si3-ui5.  12). Che3-si chhoa7 ong5 e5 kiaN2 chhut-lai5, ka7 i ti3 bian2-liu5 chiong lut8-hoat e5 chheh hou7 i; eng7 iu5 boah i, siat-lip8 i choe3-ong5; in chiu7 phah chhiu2-chiuN2 kong2, Goan7 ong5 ban7-soe3.  13). A-tha-li7-nga2 thiaN-kiN3 hou7-oe7-peng kap peh-siN3 e5 siaN, chiu7 kau3 peh-siN3 hia, jip8 Ia5-ho5-hoa e5 tian7;  14). khoaN3-kiN3 ong5 chiau3-le7 khia7 ti7 thiau7-piN, kun-tiuN2 kap pun5 ho7-thau5 e5, khia7 ti7 ong5 e5 cho2-iu7; kok-lai7 cheng3 peh-siN3 hoaN-hi2, pun5 ho7-thau5.  A-tha-li7-nga2 chiu7 thiah-lih8 i e5 saN, hoah kong2, Hoan2-poan7 ah, hoan2-poan7 ah.  15). Che3-si Ia5-ho5-ia5-tai7 hoan-hu3 koan2-hat kun-tui7 e5 pe2-chong2, tui3 in kong2, Tui3 pan-liat8 e5 tiong-kan koaN2 i chhut-khi3, kiN3-na7 te3-i-e5, tioh8 eng7 to thai5-si2 i; in-ui7 che3-si kong2, M7-thang ti7 Ia5-ho5-hoa e5 tian7 thai5 i.  16). In siam2-khui siang-peng5 hou7 i khi3; i tui3 chiuN7-kau3 ong5-kiong e5 be2-lou7 khi3, ti7-hia siu7-thai5.
	17). Ia5-ho5-ia5-tai7 chiu7 ti7 Ia5-ho5-hoa kap ong5 kap peh-siN3 e5 tiong-kan lip8-iok, hou7 in choe3 Ia5-ho5-hoa e5 peh-siN3; koh ti7 ong5 kap peh-siN3 e5 tiong-kan lip8-iok.  18). Tui3 an2-ni kok-lai7 e5 cheng3 peh-siN3 kau3 Pa-lek8 e5 bio7, thiah-hui2 i; phah-chhui3 hiah e5 toaN5 kap ngou2-siong7, koh ti7 toaN5-cheng5 phah-si2 Pa-lek8 e5 che3-si Ma2-than2.  Che3-si siat koaN-oan5 lai5 kou3-siu2 Ia5-ho5-hoa e5 tian7.  19). Koh chhoa7 pe2-chong2 kap Ka-li7-chok8 kap hou7-oe7-peng. i2-kip8 kok-lai7 cheng3 peh-siN3; in tui3 Ia5-ho5-hoa e5 tian7 chhoa7 ong5 loh8--lai5, tui3 hou7-oe7-peng e5 mng5-lou7 jip8 ong5-kiong.  I chiu7 che7 ong5-ui7.  20). Kok-lai7 e5 peh-siN3 long2 hoaN-hi2, thong-siaN5 long2 an-cheng7; in ti7 ong5-kiong hia, eng7 to thai5-si2 A-tha-li7-nga2.  21). Iok-a-si che7-ui7 e5 si5 chhit-he3.

[12]	Ia5-hou7 te7 chhit ni5, Iok-a-si che7-ui7; ti7 Ia5-lou7-sat-leng2 choe3 ong5 lek8-ke3 si3-chap8 ni5; i e5 lau7-bu2 mia5 kio3 Se-pi2-a, si7 Piat8-si7-pa lang5.  2). Iok-a-si tit-tioh8 che3-si Ia5-ho5-ia5-tai7 ka3-si7, it-seng kiaN5 Ia5-ho5-hoa khoaN3-choe3 ho2 e5 su7.  3). Chong2-si7 soaN-thau5-bio7 bo5 hoe3-bo5; peh-siN3 iau2 hian3-che3 sio-hiuN ti7 soaN-thau5-bio7.
	4). Iok-a-si ka7 cheng3 che3-si kong2, KiN3-na7 hian3 ti7 Ia5-ho5-hoa e5 tian7 hun-piat choe3-seng3 e5 mih8, sou2 tat8 e5 gun5, chiu7-si7 thong-eng7 e5 gun5, a2-si7 tak8-lang5 eng-kai lap8 e5 sin-ke3 gun5, a2-si7 sim sou2 goan7 hian3 ti7 Ia5-ho5-hoa tian7 e5 gun5;  5). che3-si tak8-lang5 tioh8 tui3 sou2 bat e5 lang5 siu-lai5, siu-li2 tian7 phoa3-hoai7 e5 sou2-chai7; bo5-lun7 sim2-mih8 sou2-chai7 phoa3-hoai7, long2 tioh8 siu-li2.  6). Chong2-si7 Iok-a-si ong5 ji7-chap8-saN ni5, che3-si iau2-be7 siu-li2 tian7 phoa3-hoai7 e5 sou2-chai7.  7) Sou2-i2 Iok-a-si ong5 tiau3 che3-si Ia5-ho5-ia5-tai7, kap ki5-u5 e5 che3-si lai5, ka7 in kong2, Lin2 chaiN2-iuN7 bo5 siu-li2 tian7 phoa3-hoai7 e5 sou2-chai7 ah? TaN lin2 m7-thang koh tui3 sou2 bat e5 lang5 siu gun5, tioh8 kau-chhut hit e5 gun5, siu-li2 tian7 phoa3-hoai7 e5 sou2-chai7.  8). Cheng3 che3-si tah-eng3 m7 koh siu peh-siN3 e5 gun5, ia7 bo5 siu-li2 tian7 phoa3-hoai7 e5 sou2-chai7.
	9). Chi3-si Ia5-ho5-ia5-tai7 chhu2 chit8 e5 kui7, ti7 kui7-koa3 chhak8 chit8 khang, he7 ti7 toaN5-piN, ti7 jip8 Ia5-ho5-hoa tian7 e5 chiaN3-peng5; pe2-mng5 e5 che3-si chiong toa3 jip8 Ia5-ho5-hoa tian7 e5 gun5 he7 ti7 kui7-lai7.  10). In khoaN3-kiN3 kui7-lai7 e5 gun5 i2-keng choe7, ong5 e5 su-ki3 kap toa7 che3-si chiuN7-lai5, chiong Ia5-ho5-hoa tian7-lai7 sou2 tit-tioh8 e5 gun5, khoan2 ti7 te7-a2-lai7, lai5 sng3-pheng5 i.  11). Chiong sou2 pheng5 e5 gun5 kau hou7 choe3-kang-e5, chiu7-si7 Ia5-ho5-hoa tian7-lai7 pan7-su7 e5 lang5; in chiu7 chiong i hoat hou7 siu-li2 Ia5-ho5-hoa tian7 e5 bak8-chhiuN7, kap kian3-tiok e5 lang5;  12). kap thou5-chhiuN7, chioh8-chhiuN7, ia7 beh boe2 chha5-liau7 kap ke3-phah e5 chioh8, siu-li2 Ia5-ho5-hoa tian7 phoa3-hoai7 e5 sou2-chai7, i2-kip8 siu-li2 tian7 e5 chap8-hui3.  13). Chong2-si7 hit e5 toa3-lai5 jip8 Ia5-ho5-hoa tian7 e5 gun5, bo5 eng7 i lai5 choe3 Ia5-ho5-hoa tian7-lai7 e5 gun5-poe, chian2-to, oaN2, ho7-thau5, kap tak8-ho7 kim-khi3 gun5-khi3;  14). chiu7 chiong hit e5 gun5 kau hou7 choe3-kang e5 lang5, siu-li2 Ia5-ho5-hoa e5 tian7.  15). Koh chiong gun5 kau hou7 sou2 keng-chhiu2 e5 lang5, hou7 i hoat hou7 choe3-kang lang5, bo5 kap in sng3-siau3; in-ui7 in choe3 tai7-chi3 seng5-sit8.  16). Tok8-tok8 pou2-ke3-sit-che3 e5 gun5, siok8-choe7-che3 e5 gun5, bo5 toa3-jip8 Ia5-ho5-hoa e5 tian7, si7 kui che3-si.
	17). Hit-si5 A-lan5 ong5 Hap-siat chiuN7-khi3 kong-kek Ka-tek8, theh8 i, chiu7 tiaN7-tioh8 i3-su3 chiuN7-khi3 kong-kek Ia5-lou7-sat-leng2.  18). Iu5-tai7 ong5 Iok-a-si chiong i e5 liat8-chou2 Iu5-tai7 ong5 Iok-sa-hoat, Ia5-ho5-lam5, A-hap-sia7 sou2 hian3 choe3-seng3 e5 mih8, kap i pun2-sin sou2 hian3 choe3-seng3 e5 mih8, i2-kip8 Ia5-ho5-hoa e5 tian7 kap ong5-kiong hu2-khou3 sou2 u7 e5 kim, long2 sang3 hou7 A-lan5 ong5 Hap-siat; i chiu7 bo5 chiuN7-lai5 Ia5-lou7-sat-leng2.  19). Iok-a-si ki5-u5 e5 su7, kiN3 i sou2 kiaN5 e5, kiam2 bo5 long2 ki3 ti7 Iu5-tai7 liat8-ong5 e5 ki3-liok8 mah?  20). I e5 jin5-sin5 khi2-lai5, poe7-poan7, thai5-si2 Iok-a-si, ti7 loh8-khi3 Sek-lah8 Bi2-lo5 e5 chhu3.  21). I e5 jin5-sin5, chiu7-si7 Si7-bi2-ap e5 kiaN2 Iok-sat-kah, kap Sok-bek8 e5 kiaN2 Iok-sat-poat8 thai5-si2 i; lang5 bai5-chong3 i ti7 Tai7-pit8 e5 siaN5, kap i e5 liat8-chou2 siang5-ui7; i e5 kiaN2 A-ma2-sia7 soa3-chiap i choe3-ong5.

[13]	Iu5-tai7 ong5 A-hap-sia7 e5 kiaN2 Iok-a-si ji7-chap8-saN ni5, Ia5-hou7 e5 kiaN2 Iok-hap-su ti7 Sat-ma2-li7-a che7-ui7, choe3 I2-sek-liat8 ong5, kiong7 chap8-chhit ni5.  2). I kiaN5 Ia5-ho5-hoa sou2 khoaN3-choe3 phaiN2 e5 su7, than3 Ni5-pat e5 kiaN2 Ia5-lo5-pho3-am3 hou7 I2-sek-liat8 lang5 hoan7-choe7 hit e5 choe7, long2 bo5 li7-khui i.  3). Ia5-ho5-hoa chiu7 siu7-khi3 kau3 I2-sek-liat8 lang5, siong5-siong5 kau in ti7 A-lan5 ong5 Hap-siat e5 chhiu2, kap Hap-siat e5 kiaN2 Pian7-hap-tat8 e5 chhiu2.  4). Iok-hap-su khun2-kiu5 Ia5-ho5-hoa, Ia5-ho5-hoa thiaN i; in-ui7 I khoaN3-kiN3 I2-sek-liat8 lang5 siu7 che3-ap, chiu7-si7 A-lan5 ong5 che3-ap in.  5). (Ia5-ho5-hoa siuN2-su3 I2-sek-liat8 chit8 e5 chin2-kiu3-e5, hou7 in thoat-li7 A-lan5 lang5 e5 chhiu2.  I2-sek-liat8 lang5 chiu7 chiau3-ku7 khia7-khi2 in e5 pou3-piN5.  6). Chong2-si7 in bo5 li7-khui Ia5-lo5-pho3-am3 e5 ke e5 choe7, chiu7-si7 hou7 I2-sek-liat8 lang5 hoan7-choe7 e5, iu5-goan5 an2-ni khi3 kiaN5; Sat-ma2-li7-a e5 A-sia3-lah8 iau2 lau5-teh.)  7). I ti7 peh-siN3 tiong chi2-u7 lau5 be2-peng gou7 chap8, chian3-chhia chap8-tiuN, pou7-peng chit8-ban7, in-ui7 A-lan5 ong5 u7 biat8 in, thun2-tah8 in, chhin-chhiuN7 gou7-kak-tiuN5 e5 thou5-soa.  8). Iok-hap-su ki5-u5 e5 su7, kiN3 i sou2 kiaN5 e5, kap i e5 leng5-lek8, kiam2 bo5 long2 ki3 ti7 I2-sek-liat8 chiah e5 ong5 e5 ki3-liok8 mah?  9). Iok-hap-su kap i e5 liat8-chou2 tang5-khun3, lang5 bai5-chong3 i ti7 Sat-ma2-li7-a; i e5 kiaN2 Iok-a-si soa3-chiap i choe3 ong5.
	10). Iu5-tai7 ong5 Iok-a-si saN-chap8-chhit ni5, Iok-hap-su e5 kiaN2 Iok-a-si ti7 Sat-ma2-li7-a che7-ui7, choe3 I2-sek-liat8 ong5, kiong7 chap8-lak8 ni5.  11). I kiaN5 Ia5-ho5-hoa sou2 khoaN3-choe3 phaiN2 e5 su7, bo5 li7-khui Ni5-pat e5 kiaN2 Ia5-lo5-pho3-am3 e5 choe7, chiu7-si7 i hou7 I2-sek-liat8 lang5 hoan7-choe7 e5; iu5-goan5 an2-ni kiaN5.  12). Iok-a-si ki5-u5 e5 su7, kiN3 i sou2 kiaN5 e5, i2-kip8 i kap Iu5-tai7 ong5 A-ma2-sia7 kau-chian3 e5 leng5-lek8, kiam2 bo5 long2 ki3 ti7 I2-sek-liat8 chiah e5 ong5 e5 ki3-liok8 mah?  13). Iok-a-si kap i e5 liat8-chou2 tang5-khun3; Ia5-lo5-pho3-am3 che7 i e5 ui7.  Iok-a-si kap I2-sek-liat8 chiah e5 ong5 saN-kap chong3 ti7 Sat-ma2-li7-a.
	14). I2-li7-sa hoan7-tioh8 phoa3-piN7, chiu7-si7 beh si2 e5 piN7; I2-sek-liat8 ong5 Iok-a-si loh8-lai5 khoaN3 i, aN3 ti7 i e5 bin7 thi5-khau3, kong2, Goa2 e5 pe7 ah, goa2 e5 pe7 ah, I2-sek-liat8 e5 chian3-chhia kap i e5 be2-peng ah.  15). I2-li7-sa ka7 i kong2, Li2 kiah8 keng-chiN3.  I chiu7 kiah8 keng kap chiN3.  16). Koh ka7 I2-sek-liat8 ong5 kong2, Li2 eng7 chhiu2 puih8 keng; i chiu7 eng7 chhiu2 puih8 i.  17). I2-li7-sa hoaN7-chhiu2 ti7 ong5 e5 chhiu2, kong2, Li2 khui ng3 tang--si3 e5 thang-a2.  I chiu7 khui.  I2-li7-sa kong2, Sia7 chiN3. I chiu7 sia7 chiN3.  I2-li7-sa kong2, Che si7 Ia5-ho5-hoa thai5-iaN5 e5 chiN3, chiu7-si7 thai5-iaN5 A-lan5 lang5 e5 chiN3, in-ui7 li2 beh ti7 A-hut kong-kek A-lan5 lang5, kau3 it-chin7 biat8 in.  18). Koh kong2, Kiah8 hiah e5 chiN3; i chiu7 kiah8 i.  I koh ka7 I2-sek-liat8 ong5 kong2, Phah toe7.  I phah saN-pai2 chiu7 soah.  19). Siong7-te3 e5 lou5-pok8 siu7-khi3 i kong2, Li2 hit-tiap8 tioh8 phah gou7-lak8 pai2, chiu7 oe7 kong-kek A-lan5, kau3 i it-chin7 biat8; taN chi2-u7 oe7 phah-pai7 A-lan5 lang5 saN-pai2.
	20). I2-li7-sa si2-liau2, lang5 ka7 i bai5-chong3; kau3 sin-ni5, u7 Mou5-ap kui-tin7 lang5 chhim-hoan7 keng2-kai3.  21). U7 lang5 tu2-a2 teh bai5-chong3 si2-lang5, hut-jian5 khoaN3-kiN3 kui-tin7 lang5, chiu7 chiong si2-lang5 hiat ti7 I2-li7-sa e5 bong7; si2-lang5 chit8-e7 khap8-tioh8 I2-li7-sa e5 kut-thau5, chiu7 koh-oah8 khi2-lai5 khia7.
	22). Iok-hap-su e5 ni5-kan, A-lan5 ong5 Hap-siat tauh8-tauh8 che3-ap I2-sek-liat8 lang5.  23). Chong2-si7 Ia5-ho5-hoa in-ui7 I kap A-pek-lah8-han2, I2-sat, Nga2-kok sou2 lip8 e5 iok, iu5-goan5 si-un hou7 I2-sek-liat8, lin5-bin2 in, koan3-kou3 in, m7-kam chau5-biat8 in, iau2-be7 koaN2-tiok8 in li7-khui I e5 bin7-cheng5.  24). A-lan5 ong5 Hap-siat si2, i e5 kiaN2 Pian7-hap-tat8 soa3-chiap i choe3 ong5.  25). Cheng5 Hap-siat kap Iok-a-si e5 lau7-pe7 Iok-hap-su kau-chian3, tui3 i e5 chhiu2 theh8-khi3 kui2-na7 e5 siaN5; taN Iok-hap-su e5 kiaN2 Iok-a-si tui3 Hap-siat e5 kiaN2 Pian7-hap-tat8 e5 chhiu2 theh8 to3-tng2.  Iok-a-si phah i saN-pai2, Khek-hok8 I2-sek-liat8 hiah e5 siaN5.

[14]	I2-sek-liat8 ong5 Iok-hap-su e5 kiaN2 Iok-a-si te7-ji7 ni5, Iu5-tai7 ong5 Iok-a-si e5 kiaN2 A-ma2-sia7 che7-ui7.  2). I che7-ui7 e5 si5, ji7-chap8-gou7 he3; ti7 Ia5-lou7-sat-leng2 choe3-ong5 kiong7 ji7-chap8-kau2 ni5; i e5 lau7-bu2 mia5 kio3 Iok-ia5-tan3, si7 Ia5-lou7-sat-leng2 lang5.  3). A-ma2-sia7 kiaN5 Ia5-ho5-hoa khoaN3-choe3 ho2 e5 su7; chong2-si7 bo5 chhin-chhiuN7 i e5 chou2 Tai7-pit8, chiu7-si7 chiau3 i e5 lau7-pe7 Iok-a-si it-chhe3 sou2-kiaN5-e5 khi3 kiaN5.  4). chong2-si7 soaN-thau5-toaN5 iau2-be7 hoe3-bo5; peh-siN3 iu5-goan5 hian3-che3 sio-hiuN ti7 soaN-thau5-toaN5.  5). Cheng5 hiah e5 jin5-sin5 thai5-si2 i e5 lau7-pe7, Iu5-tai7 ong5, taN kok-koan5 chit8-e7 kian-kou3, chiu7 ka7 in thai5-si2.  6). Chong2-si7 bo5 thai5-si2 in e5 kiaN2, chiau3 Mou5-se lut8-hoat e5 chheh sou2 ki3-chai3, Ia5-ho5-hoa beng7-leng7 kong2, M7-thang in-ui7 kiaN2 lai5 thai5-si2 lau7-pe7, ia7 m7-thang in-ui7 lau7-pe7 lai5 thai5-si2 kiaN2; tak8-lang5 tiok8 in-ui7 pun2-sin e5 choe7 lai5 si2.  7). A-ma2-sia7 ti7 Iam5 e5 soaN-kok thai5-si2 I2-tong lang5 chit8-ban7, koh kong-chhu2 Se-lah8, koe2 mia5 kio3 Iok-thiap, kau3 kin-a2-jit8.
	8). Hit-si5 A-ma2-sia7 chhe su3-chia2 khi3 kiN3 Ia5-hou7 e5 sun, Iok-hap-su e5 kiaN2, I2-sek-liat8 ong5 Iok-a-si, kong2, Lai5 ah, lan2 nng7-lang5 saN-kiN3-bin7 ti7 chian3-tiuN5.  9). I2-sek-liat8 ong5 Iok-a-si chhe su3-chia2 khi3 kiN3 Iu5-tai7 ong5 A-ma2-sia7 kong2, Li7-pa-lun3 e5 chhau2-chhi3 chhe su3-chia2 khi3 kiN3 Li7-pa-lun3 e5 peh-hiuN-chhiu7, kong2, Eng7 li2 e5 cha-bou2-kiaN2 hou7 goa2 e5 kiaN2 choe3-bou2; au7-lai5 Li7-pa-lun3 u7 chit8 chiah ia2-siu3 keng-ke3, thun2-tah8 hit e5 chhau2-chhi3.  10). Li2 i2-keng phah-iaN5 I2-tong, sim chiu7 kiau-ngou7; li2 liah8 chit-e5 choe3 eng5-kng, ti7 ke-lai7 an-jian5 khia7-khi2 chiu7 ho2; siaN2-su7 khi2-su7 jia2 chai-e7, hou7 pun2-sin kap Iu5-tai7 kok saN-kap to2-hoai7 ah?  11). Chong2-si7 A-ma2-sia7 m7-kheng2 thiaN.  Tui3 an2-ni I2-sek-liat8 ong5 Iok-a-si chiuN7-lai5; ti7 Iu5-tai7 e5 Pek-si7-bek8 kap Iu5-tai7 ong5 A-ma2-sia7 saN-kiN3-bin7 ti7 chian3-tiuN5.  12). Iu5-tai7 thai5-su ti7 I2-sek-liat8 e5 bin7-cheng5; tak8-lang5 chau2 to3-khi3 in e5 pou3-piN5.  13). I2-sek-liat8 ong5 Iok-a-si ti7 Pek-si7-bek8 liah8--tioh8 A-hap-sia7 e5 sun, Iok-a-si e5 kiaN2, Iu5-tai7 ong5 A-ma2-sia7, chiu7 lai5 kau3 Ia5-lou7-sat-leng2, thiah-hui2 Ia5-lou7-sat-leng2 e5 siaN5-chhiuN5, tui3 I2-hoat-lian5 mng5 kau3 kak-mng5, kiong7 si3-pah tiu2;  14). koh chiong Ia5-ho5-hoa tian7-lai7 kap ong5-kiong hu2-khou3 sou2 u7 e5 kim-gun5 kap khi3-ku7, long2 theh8--khi3; koh toa3 lang5 khi3 choe3 chun2-tng3, chiu7 to3 khi3 Sat-ma2-li7-a.
	15). Iok-a-si ki5-u5 e5 su7, kiN3 i sou2-kiaN5-e5, kap i e5 leng5-lek8, i2-kip8 kap Iu5-tai7 ong5 A-ma2-sia7 kau-chian3 e5 su7, kiam2 bo5 long2 ki3 ti7 I2-sek-liat8 chiah e5 ong5 e5 ki3-liok8 mah?  16). Iok-a-si kap i e5 liat8-chou2 tang5-khun3, kap I2-sek-liat8 chiah e5 ong5 saN-kap chong3 ti7 Sat-ma2-li7-a; i e5 kiaN2 Ia5-lo5-pho3-am3 soa3-chiap i choe3 ong5.
	17). I2-sek-liat8 ong5 Iok-hap-su e5 kiaN2 Iok-a-si si2-liau2, Iu5-tai7 ong5 Iok-a-si e5 kiaN2 A-ma2-sia7 iau2 oah8 chap8-gou7 ni5.  18). A-ma2-sia7 ki5-u5 e5 su7, kiam2 bo5 long2 ki3 ti7 Iu5-tai7 liat8-ong5 e5 ki3-liok8 mah? Ti7 Ia5-lou7-sat-leng2 u7 lang5 kiat-tong2 beh hai7 A-ma2-sia7.  19). I chiu7 chau2 kau3 Lah8-kiat, in chhe lang5 jip i kau3 Lah8-kiat, thai5-si2 i ti7-hia.  20). Lang5 chiu7 eng7 be2 chai3 i kau3 Ia5-lou7-sat-leng2, kap i e5 liat8-chou2 chong3 ti7 Tai7-pit8 e5 siaN5.  21). Iu5-tai7 cheng3 peh-siN3 siat-lip8 A-sat-li7-nga2 soa3-chiap i e5 lau7-pe7 A-ma2-sia7 choe3-ong5.  Hit-si5 i chap8-lak8 he3.  22). A-ma2-sia7 ong5 kap i e5 liat8-chou2 tang5-khun3 liau2-au7, A-sat-li7-nga2 khi2 I2-lah8-tha , hou7 i iu5-goan5 kui Iu5-tai7 kok koan2-hat.
	23). Iu5-tai7 ong5 Iok-a-si e5 kiaN2 A-ma2-sia7 chap8-gou7 ni5, I2-sek-liat8 ong5 Iok-a-si e5 kiaN2 Ia5-lo5-pho3-am3 ti7 Sat-ma2-li7-a che7-ui7, kiong7 choe3-ong5 si3-chap8-it ni5.  24). I kiaN5 Ia5-ho5-hoa khoaN3-choe3 phaiN2 e5 su7, bo5 li7-khui Ni5-pat e5 kiaN2 Ia5-lo5-pho3-am3 hou7 I2-sek-liat8 hoan7-choe7 e5.  25). I khoe-hok8 I2-sek-liat8 kau-kai3 e5 toe7, tui3 Hap-ma2-khau2 kau3 A-lah8-pa hai2, chiau3 Ia5-ho5-hoa I2-sek-liat8 e5 Siong7-te3 thok I e5 lou5-pok8 Ka-tek8-hi-hut lang5, A-bi2-thai3 e5 kiaN2, sian-ti Iok-na2 sou2 kong2 e5 oe7.  26). In-ui7 Ia5-ho5-hoa khoaN3-kiN3 I2-sek-liat8 lang5 chin kan-khou2, bo5-lun7 siu7 khu-sok e5, chu7-iu5 e5, long2 bo5--lah, ia7 bo5 lang5 pang-chan7 I2-sek-liat8.  27). Ia5-ho5-hoa be7-bat kong2 beh chhat-siau I2-sek-liat8 e5 mia5 ti7 thiN-e7; chiu7 thok Iok-a-si e5 kiaN2 Ia5-lo5-pho3-am3 e5 chhiu2 lai5 kiu3 in.  28). Ia5-lo5-pho3-am3 ki5-u5 e5 su7, kiN3 i sou2 kiaN5 e5, kap i e5 leng5-lek8, i chaiN2-iuN7 kau-chian3, chaiN2-iuN7 hok8-to3 Tai7-ma2-sek kap Hap-ma2, chiu7-si7 cheng5 siok8 Iu5-tai7 e5, hou7 in koh kui I2-sek-liat8, kiam2 bo5 long2 ki3 ti7 I2-sek-liat8 chiah e5 ong5 e5 ki3-liok8 mah?  29). Ia5-lo5-pho3-am3 kap i e5 liat8-chou2 I2-sek-liat8 chiah e5 ong5 tang5-khun3; i e5 kiaN2 Sat-ka-li7-nga2 soa3-chiap i choe3-ong5.

[15]	I2-sek-liat8 ong5 Ia5-lo5-pho3-am3 ji7-chap8-chhit ni5, Iu5-tai7 ong5 A-ma2-sia7 e5 kiaN2 A-sat-li7-nga2 che7-ui7.  2). I che7-ui7 e5 si5, chap8-lak8 he3; ti7 Ia5-lou7-sat-leng2 choe3-ong5 kiong7 gou7-chap8-ji7 ni5.  I e5 lau7-bu2 mia5 kio3 Ia5-kho2-li7-nga2, si7 Ia5-lou7-sat-leng2 lang5.  3). I kiaN5 Ia5-ho5-hoa sou2 khoaN3-choe3 ho2 e5 su7, chiau3 i e5 lau7-pe7 A-ma2-sia7 it-chhe3 e5 sou2-kiaN5.  4). chong2-si7 soaN-thau5-toaN5 iau2 bo5 hoe3--khi3, peh-siN3 iu5-goan5 hian3-che3 sio-hiuN ti7 soaN-thau5-toaN5.  5). Ia5-ho5-hoa chiu7 phah ong5, hou7 i thai2-ko, kau3 i si2 e5 jit8, i chiu7 leng7-goa7 chhu3 khia7-khi2.  I e5 kiaN2 Iok-than2 koan2-li2 ke-su7, ti7-li2 kok-bin5.  6). A-sat-li7-nga2 ki5-u5 e5 su7, kiN3 i sou2 kiaN5 e5, kiam2 bo5 long2 ki3 ti7 Iu5-tai7 liat8-ong5 e5 ki3-liok8 mah?  7). A-sat-li7-nga2 kap i e5 chou2 tang5-khun3, kap i e5 chou2 chong3 ti7 Tai7-pit8 e5 siaN5.  I e5 kiaN2 Iok-than2 soa3-chiap i choe3-ong5.
	8). Iu5-tai7 ong5 A-sat-li7-nga2 saN-chap8-poeh ni5, Ia5-lo5-pho3-am3 e5 kiaN2 Sat-ka-li7-nga2 ti7 Sat-ma2-li7-a choe3 I2-sek-liat8 ong5 lak8-geh8-jit8.  9). I kiaN5 Ia5-ho5-hoa khoaN3-choe3 phaiN2 e5 su7, chiau3 i e5 liat8-chou2 sou2 kiaN5 e5, bo5 li7-khui Ni5-pat e5 kiaN2 Ia5-lo5-pho3-am3 e5 choe7, chiu7-si7 hou7 I2-sek-liat8 hoan7-choe7 e5.  10). Nga2-pi2 e5 kiaN2 Sa-liong5 poe7-poan7 i, ti7 peh-siN3 e5 bin7-cheng5 phah i, thai5 i, chhoan3 i e5 ui7.  11). Sat-ka-li7-nga2 ki5-u5 e5 su7, long2 ki3 ti7 I2-sek-liat8 chiah e5 ong5 e5 ki3-liok8.  12). Che si7 cheng5 Ia5-ho5-hoa ka7 Ia5-hou7 kong2 e5 oe7, kong2, Li2 e5 kiaN2-sun beh che7 I2-sek-liat8 e5 kok-ui7 kau3 si3-tai7, chit e5 oe7 an2-ni eng3-giam7.
	13). Iu5-tai7 ong5 OU-se-nga2 saN-chap8-kau2 ni5, Nga2-pi2 e5 kiaN2 Sa-liong5 che7-ui7, ti7 Sat-ma2-li7-a choe3-ong5 chit8-geh8-jit8.  14). Ka-ti2 e5 kiaN2 Bi2-na2-hian7 tui3 Tek-sat chiuN7-khi3 Sat-ma2-li7-a, phah Nga2-pi2 e5 kiaN2 Sa-liong5 ti7 Sat-ma2-li7-a, thai5-si2 i, chhoan3 i e5 ui7.  15). Sa-liong5 ki5-u5 e5 su7, kap i poe7-poan7 e5 cheng5-heng5, long2 ki3 ti7 I2-sek-liat8 chiah e5 ong5 e5 ki3-liok8.  16). Hit-si5 Bi2-na2-hian7 phah The5-hui2-sat, kap kiN3-na7 ti7 in tiong-kan e5, kap i e5 si3-keng2, tui3 Tek-sat khi2; in-ui7 in bo5 ka7 i khui siaN5-mng5, sou2-i2 phah i, ia7 phoa3-khui in tiong-kan it-chhe3 u7 sin-in7 e5 hu7-jin5-lang5.
	17). Iu5-tai7 ong5 A-sat-li7-nga2 saN-chap8-kau2 ni5, Ka-ti2 e5 kiaN2 Bi2-na2-hian7 che7-ui7, ti7 Sat-ma2-li7-a choe3 I2-sek-liat8 ong5, kiong7 chap8-ni5.  18). I kiaN5 Ia5-ho5-hoa sou2 khoaN3-choe3 phaiN2 e5 su7, chit8-si3-lang5 bo5 li7-khui Ni5-pat e5 kiaN2 Ia5-lo5-pho3-am3 e5 choe7, chiu7-si7 hou7 I2-sek-liat8 hoan7-choe7--e5.  19). A-sut8 ong5 Phou2-lek8 lai5 kong-kek chit e5 thou2-toe7.  Bi2-na2-hian7 eng7 gun5 chit8-chheng tha-lian5-tek hou7 Phou2-lek8, ai3 i pang-chan7 lai5 kian-kou3 i e5 kok-koan5.  20). Bi2-na2-hian7 tui3 I2-sek-liat8 it-chhe3 e5 toa7 ho2-giah8 lang5, kiong5 phai3 chiah e5 gun5, kah tak8-lang5 chhut gun5 gou7-chap8 sia3-khek-lek8, sang3 hou7 A-sut8 ong5.  Tui3 an2-ni A-sut8 ong5 to3-khi3, bo5 tiam3 hit sou2-chai7.  21). Bi2-na2-hian7 ki5-u5 e5 su7, kiN3 i sou2 kiaN5 e5, kiam2 bo5 long2 ki3 ti7 I2-sek-liat8 chiah e5 ong5 e5 ki3-liok8 mah?  22). Bi2-na2-hian7 kap i e5 liat8-chou2 tang5-khun3; i e5 kiaN2 Pi2-ka-hat soa3-chiap i choe3-ong5.
	23). Iu5-tai7 ong5 A-sat-li7-nga2 gou7-chap8 ni5, Bi2-na2-hian7 e5 kiaN2 Pi2-ka-hat ti7 Sat-ma2-li7-a choe3 I2-sek-liat8 ong5, kiong7 nng7-ni5.  24). I kiaN5 Ia5-ho5-hoa sou2 khoaN3-choe3 phaiN2 e5 su7; bo5 li7-khui Ni5-pat e5 kiaN2 Ia5-lo5-pho3-am3 e5 choe7, chiu7-si7 hou7 I2-sek-liat8 hoan7-choe7--e5.  25). I e5 kun-tiuN2, Li7-ma2-li7 e5 kiaN2 Pi2-ka poe7-poan7 i, ti7 Sat-ma2-li7-a ong5-kiong e5 oe7-sou2 phah i; A-jiN2-ko-pek kap A-li7-ia5 kap Ki-liat8 e5 lang5 gou7-chap8-e5 kap i tang5-bou5; thai5-si2 i, chhoan3 i e5 ui7.  26). Pi2-ka-hat ki5-u5 e5 su7, kiN3 i sou2 kiaN5 e5, long2 ki3 ti7 I2-sek-liat8 chiah e5 ong5 e5 ki3-liok8.
	27). Iu5-tai7 ong5 A-sat-li7-nga2 gou7-chap8-ji7 ni5, Li7-ma2-li7 e5 kiaN2 Pi2-ka ti7 Sat-ma2-li7-a che7-ui7, choe3 I2-sek-liat8 ong5, kiong7 ji7-chap8 ni5.  28). I kiaN5 Ia5-ho5-hoa sou2 khoaN3-choe3 phaiN2 e5 su7, bo5 li7-khui Ni5-pat e5 kiaN2 Ia5-lo5-pho3-am3 e5 choe7, chiu7-si7 hou7 I2-sek-liat8 hoan7-choe7--e5.  29). I2-sek-liat8 ong5 Pi2-ka e5 si5, A-sut8 ong5 The5-kek-lah8-pi2-liat8-sek lai5 chhu2 I2-hun5, A-pek-pek-ma2-ka, A-lo5, Ki-te-su, Ha7-so2, Ki-liat8, Ka-li7-li7, kap Na2-hut-tha-li7 choan5-toe7; long2 liah8 in kau3 A-sut8.  30). OU-se-nga2 e5 kiaN2 Iok-than2 ji7-chap8 ni5, I2-lah8 e5 kiaN2 Ho5-se3-a poe7-poan7 Li7-ma2-li7 e5 kiaN2 Pi2-ka, phah lai5 thai5-si2 i, chhoan3 i e5 ui7.  31). Pi2-ka ki5-u5 e5 su7, kiN3 i sou2 kiaN5 e5, long2 ki3 ti7 I2-sek-liat8 chiah e5 ong5 e5 ki3-liok8.
	32). I2-sek-liat8 ong5 Li7-ma2-li7 e5 kiaN2 Pi2-ka te7-ji7 ni5, Iu5-tai7 ong5 OU-se-nga2 e5 kiaN2 Iok-than2 che7-ui7.  33). I che7-ui7 e5 si5, ji7-chap8-gou7 he3, ti7 Ia5-lou7-sat-leng2 choe3-ong5 chap8-lak8 ni5; i e5 lau7-bu2 mia5 kio3 Ia5-lou7-sa, si7 Sat-tok e5 cha-bou2-kiaN2.  34). I kiaN5 Ia5-ho5-hoa sou2 khoaN3-choe3 ho2 e5 su7; chiau3 i e5 lau7-pe7 OU-se-nga2 it-chhe3 sou2 kiaN5 e5 khi3 kiaN5.  35). Chong2-si7 soaN-thau5-toaN5 iau2 bo5 hoe3-bo5, peh-siN3 iu5-goan5 hian3-che3 sio-hiuN ti7 soaN-thau5-toaN5.  Iok-than2 khi2 Ia5-ho5-hoa tian7 teng2-bin7 e5 mng5.  36). Iok-than2 ki5-u5 e5 su7, kiN3 i sou2 kiaN5 e5, kiam2 bo5 long2 ki3 ti7 Iu5-tai7 liat8-ong5 e5 ki3-liok8 mah?  37). Hit-si5 Ia5-ho5-hoa khi2-thau5 chhe A-lan5 ong5 Li7-sin3 kap Li7-ma2-li7 e5 kiaN2 Pi2-ka khi3 kong-kek Iu5-tai7.  38). Iok-than2 kap i e5 liat8-chou2 tang5-khun3, kap i e5 liat8-chou2 chong3 ti7 i e5 chou2 Tai7-pit8 e5 siaN5.  I e5 kiaN2 A-hap-su soa3-chiap i choe3-ong5.

[16]	Li7-ma2-li7 e5 kiaN2 Pi2-ka chap8-chhit ni5, Iu5-tai7 ong5 Iok-than2 e5 kiaN2 A-hap-su che7-ui7.  2). A-hap-su che7-ui7 e5 si5, ji7-chap8 he3, ti7 Ia5-lou7-sat-leng2 choe3-ong5 chap8-lak8 ni5; bo5 chhin-chhiuN7 i e5 chou2 Tai7-pit8 kiaN5 Ia5-ho5-hoa i e5 Siong7-te3 sou2 khoaN3-choe3 ho2 e5 su7.  3). Chiu7-si7 kiaN5 I2-sek-liat8 chiah e5 ong5 e5 lou7, koh hou7 i e5 kiaN2 keng-ke3 he2, chiau3 Ia5-ho5-hoa tui3 I2-sek-liat8 lang5 e5 bin7-cheng5 koaN2-chhut goa7-pang lang5 sou2 kiaN5 kho2-ouN3 e5 su7.  4). Koh ti7 soaN-thau5-toaN5, ti7 soaN e5 teng2-bin7, ti7 tak8 chang5 chhiN-chhui3 e5 chhiu7-kha, hian3-che3 sio-hiuN.
	5). Hit-si5 A-lan5 ong5 Li7-sin3 kap I2-sek-liat8 ong5 Li7-ma2-li7 e5 kiaN2 Pi2-ka chiuN7-lai5 kong-kek Ia5-lou7-sat-leng2, ui5-khun3 A-hap-su; chong2-si7 boe7 iaN5 i.  6). Tng-si5 A-lan5 ong5 Li7-sin3 siu-hoe5 I2-lah8-tha hou7 A-lan5; chiu7 koaN2 Iu5-tai7 lang5 chhut I2-lah8-tha.  A-lan5 lang5 chiu7 lai5 I2-lah8-tha, khia7-khi2 hia, kau3 kin-a2-jit8.  7). A-hap-su chhe su3-chia2 khi3 kiN3 A-sut8 ong5 The5-kek-lah8-pi2-liat8-sek, kong2, Goa2 si7 li2 e5 lou5-pok8, li2 e5 kiaN2; taN A-lan5 ong5 kap I2-sek-liat8 ong5 kong-kek goa2; kiu5 li2 chiuN7 lai5 kiu3 goa2 thoat-li7 in e5 chhiu2.  8). A-hap-su chiong Ia5-ho5-hoa tian7-lai7 kap ong5-kiong hu2-khou3 sou2 u7 e5 kim gun5, choe3 le2-mih8 sang3 hou7 A-sut8 ong5.  9). A-sut8 ong5 thiaN i; A-sut8 ong5 chiu7 chiuN7-khi3 kong-kek Tai7-ma2-sek, chhu2 i, liah8 i e5 peh-siN3 kau3 Kiat-jiN2, thai5-si2 Li7-sin3.
	10). A-hap-su ong5 khi3 Tai7-ma2-sek beh ngia5-chih A-sut8 ong5 The5-kek-lah8-pi2-liat8-sek; ti7 Tai7-ma2-sek khoaN3-kiN3 chit8 cho7 toaN5.  A-hap-su ong5 chiong hit e5 toaN5 e5 khoan2-sit, kui-bou5, che3-tou7, kia3 hou7 che3-si OU-li7-a.  11). Che3-si OU-li7-a chiu7 khi2 chit8 cho7 toaN5; chiau3 A-hap-su ong5 tui3 Tai7-ma2-sek sou2 kia3-lai5 it-chhe3 e5 tou5, chiau3 an2-ni che3-si OU-li7-a cho7 i; theng3-hau7 A-hap-su ong5 tui3 Tai7-ma2-sek lai5.  12). Ong5 tui3 Tai7-ma2-sek to3-lai5; ong5 khoaN3-kiN3 toaN5, ong5 kun7-oa2 toaN5; hian3-che3 ti7 hi2 teng2-bin7.  13). Sio i e5 sio-che3, kap sou3-che3, koh koan3-tian7, chiong sia7-un-che3 e5 huih hiu3 ti7 toaN5--nih.  14). Koh chiong Ia5-ho5-hoa thau5-cheng5 e5 tang5-toaN5, tui3 tian7 e5 thau5-cheng5, chiu7-si7 tui3 i e5 toaN5 kap Ia5-ho5-hoa tian7 e5 tiong-kan, soa2--lai5 he7 ti7 i e5 toaN5 e5 pak--si3.  15). A-hap-su ong5 beng7-leng7 che3-si OU-li7-a kong2, Cha2-khi2 si5 e5 sio-che3, e5-hng si5 e5 sou3-che3, ong5 e5 sio-che3 sou3-che3, kok-lai7 cheng3 peh-siN3 e5 sio-che3 sou3-che3 kap koan3-tian7, long2 tioh8 sio ti7 toa7-toaN5 e5 teng2-bin7; sio-che3 kap che3-su7 e5 huih ia7 tioh8 hiu3 ti7 chit e5 toaN5-teng2.  Chong2-si7 tang5-toaN5 goa2 beh choe3 mng7 e5 lou7-eng7.  16). Che3-si OU-li7-a chiu7 chiau3 A-hap-su ong5 sou2 beng7-leng7-e5 khi3 kiaN5.  17). A-hap-su ong5 chho3-tng7 hiah e5 cho7 e5 kiN5, chiong phun5 tui3 hiah e5 cho7 soa2--loh8-lai5; koh chiong tang5-hai2 tui3 chai3 hai2 e5 tang5-gu5-teng2 poaN--loh8-lai5, he7 ti7 phou-hoe-chioh8 e5 sou2-chai7.  18). Koh in-ui7 A-sut8 ong5 e5 ian5-kou3, chiong tian7-lai7 ui7-tioh8 an-hioh-jit8 sou2 khi2 e5 long5, kap ong5 tui3 goa7-bin7 jip8-lai5 e5 long5, tui3 Ia5-ho5-hoa e5 tian7 i5-soa2.  19). A-hap-su ki5-u5 sou2 kiaN5 e5 su7, kiam2 bo5 long2 ki3 ti7 Iu5-tai7 liat8-ong5 e5 ki3-liok8 mah?  20). A-hap-su kap i e5 liat8-chou2 tang5-khun3, kap i e5 liat8-chou2 chong3 ti7 Tai7-pit8 e5 siaN5.  I e5 kiaN2 Hi-se-ka soa3-chiap i choe3 ong5.

[17]	Iu5-tai7 ong5 A-hap-su chap8-ji7 ni5, I2-lah8 e5 kiaN2 Ho5-se3-a ti7 Sat-ma2-li7-a che7-ui7, choe3 I2-sek-liat8 ong5 kiong7 kau2 ni5.  2). I kiaN5 Ia5-ho5-hoa sou2 khoaN3-choe3 phaiN2 e5 su7, chong2-si7 bo5 chhin-chhiuN7 i i2-cheng5 e5 I2-sek-liat8 chiah e5 ong5.  3). A-sut8 ong5 Sat-ban7-i2-sek chiuN7-lai5 kong-kek i.  Ho5-se3-a chiu7 hang5-hok8 i, chin3-kong3 i.  4). A-sut8 ong5 chai Ho5-se3-a u7 ke3-bou5 poe7-poan7, in-ui7 i bat chhe su3-chia2 khi3 kiN3 Ai-kip8 ong5 So, koh bo5 chin3-kong3 A-sut8 ong5, chhin-chhiuN7 i2-cheng5 ni5-ni5 e5 sou2 choe3; sou2-i2 A-sut8 ong5 koaiN-kim3--i, pak8 i ti7 kaN--nih.  5). A-sut8 ong5 chiuN7-lai5 pian3-kiaN5 hit e5 toe7, koh chiuN7-lai5 ui5-kong Sat-ma2-li7-a saN-ni5 ku2.  6). Ho5-se3-a te7-kau2 ni5 A-sut8 ong5 chhu2 Sat-ma2-li7-a, liah8 I2-sek-liat8 lang5 kau3 A-sut8, an-ti3 in ti7 Hap-lah8, kap Hap-phok, ti7 Ko-san3 ho5-piN-e5 kap Ma2-tai7 lang5 hiah e5 siaN5.  7). Che si7 in-ui7 I2-sek-liat8 lang5 tek-choe7 Ia5-ho5-hoa in e5 Siong7-te3, chiu7-si7 chhoa7 in chhut Ai-kip8 toe7, thoat-li7 Ai-kip8 ong5 Hoat-lo2 e5 chhiu2 e5;  8). in khi3 keng3-ui3 pat8 e5 siong7-te3, than3 Ia5-ho5-hoa ti7 I2-sek-liat8 e5 thau5-cheng5 sou2 koaN2-chhut e5 goa7-pang lang5, kap I2-sek-liat8 liat8-ong5 sou2 siat e5 kui-le7.  9). I2-sek-liat8 lang5 am3-chiN7 kiaN5 put-gi7 e5 su7, tek-choe7 Ia5-ho5-hoa in e5 Siong7-te3, ti7 in hiah e5 siaN5, tui3 chiu2-kiN-lau5 kau3 kian-kou3 e5 siaN5, khi2 soaN-thau5-toaN5.  10). Ti7 tak8 e5 koaiN5-soaN e5 teng2-bin7, tak8 chang5 chhiN-chhui3 e5 chhiu7-kha, khia7 thiau7-siong7, kap hiah e5 A-sia3-lah8;  11). koh ti7-hia sio-hiuN ti7 tak8 e5 soaN-thau5-toaN5, chhin-chhiuN7 Ia5-ho5-hoa ti7 in e5 thau5-cheng5 sou2 koaN2-chhut e5 goa7-pang lang5 e5 sou2 kiaN5; koh kiaN5 hiah e5 phaiN2-tai7 lai5 kek Ia5-ho5-hoa e5 siu7-khi3.  12). Koh hok8-sai7 ngou2-siong7, chiu7-si7 Ia5-ho5-hoa sou2 hoan-hu3 in kong2, M7-thang an2-ni choe3--e5.  13). Chong2-si7 Ia5-ho5-hoa thok cheng3 sian-ti kap sian-kian3--e5, tui3 I2-sek-liat8 kap Iu5-tai7 choe3 kan-cheng3, kong2, Tioh8 li7-khui lin2 e5 phaiN2 sou2 kiaN5, chip-siu2 Goa2 e5 kai3-beng7, lut8-le7, chiau3 Goa2 hoan-hu3 lin2 e5 liat8-chou2, kap thok Goa2 e5 lou5-pok8 cheng3 sian-ti sou2 thoan5 hou7 lin2 oan5-choan5 e5 lut8-hoat.  14). Chong2-si7 in m7-thiaN, ngi7 in e5 am7-kun2, chhin-chhiuN7 in e5 liat8-chou2 ngi7 in e5 am7-kun2, m7 sin3-hok8 Ia5-ho5-hoa in e5 Siong7-te3 e5.  15). In ia7 khi3-sak I e5 lut8-le7, i2-kip8 I kap in e5 liat8-chou2 sou2 lip8 e5 iok, kap tui3 in sou2 kan-cheng3 e5 kan-cheng3, than3 hu-ke2, lai5 ka-ki7 choe3 hu-ke2, oh8 chiu-ui5 e5 goa7-pang lang5; hiah e5 lang5 chiu7-si7 Ia5-ho5-hoa bat beng7-leng7 in m7-thang oh8 in e5 sou2-kiaN5-e5.  16). In li7-khui Ia5-ho5-hoa in e5 Siong7-te3 it-chhe3 e5 kai3-beng7, ui7 pun2-sin chu3-siong7, chiu7-si7 nng7-chiah gu5-a2, choe3 A-sia3-lah8, keng3-pai3 thiN-teng2 e5 ban7-siong7, hok8-sai7 Pa-lek8.  17). Koh hou7 in e5 kiaN2 cha-bou2-kiaN2 keng-ke3 he2, ia7 eng7 chiam-pok, sia5-sut8, boe7 ka-ki7 kiaN5 Ia5-ho5-hoa sou2 khoaN3-choe3 phaiN2 e5 su7, kek I e5 siu7-khi3.  18). Sou2-i2 Ia5-ho5-hoa toa7 siu7-khi3 I2-sek-liat8 lang5, koaN2 in li7-khui I e5 bin7-cheng5; tok8-tok8 chhun Iu5-tai7 chit8 chi-phai3 na7-tiaN7.
	19). Iu5-tai7 ia7 bo5 than3 Ia5-ho5-hoa in e5 Siong7-te3 e5 kai3-beng7, chiu7-si7 than3 I2-sek-liat8 sou2 lip8 e5 kui-le7.  20). Ia5-ho5-hoa khi3-sak I2-sek-liat8 e5 cheng3 hou7-e3, khou2-chhou2 in, chiong in kau ti7 chhiuN2-liah8 in e5 lang5 e5 chhiu2, kau3-be2 koaN2-chhut in li7-khui I e5 bin7-cheng5.  21). In-ui7 thiah I2-sek-liat8 li7-khui Tai7-pit8 e5 ke; in chiu7 siat-lip8 Ni5-pat e5 kiaN2 Ia5-lo5-pho3-am3 choe3 ong5.  Ia5-lo5-pho3-am3 pek I2-sek-liat8 hou7 in bo5 than3 Ia5-ho5-hoa, hou7 in kan-hoan7 toa7-choe7.  22). I2-sek-liat8 lang5 kiaN5 Ia5-lo5-pho3-am3 sou2 hoan7 it-chhe3 e5 choe7, bo5 li7-khui i.  23). Ti3-kau3 Ia5-ho5-hoa chhian-soa2 I2-sek-liat8 li7-khui I e5 bin7-cheng5, chiau3 I thok I e5 lou5-pok8 cheng3 sian-ti sou2 kong2 e5; an2-ni I2-sek-liat8 siu7-liah8 li7-khui pun2-toe7 kau3 A-sut8, kau3 kin-a2-jit8.
	24). A-sut8 ong5 tui3 Pa-pi2-lun5, Kou2-tha, A-oa2, Hap-ma2, kap Se-hoat-oa2-im, i5-soa2 lang5 lai5 Sat-ma2-li7-a, an-ti3 in ti7 hiah e5 siaN5, thoe3 I2-sek-liat8 lang5; in chiu7 tit-tioh8 Sat-ma2-li7-a, lai5 khia7-khi2 hiah e5 siaN5.  25). In khi2-thau5 khia7-khi2 ti7-hia e5 si5, bo5 keng3-ui3 Ia5-ho5-hoa; sou2-i2 Ia5-ho5-hoa hou7 sai jip8 in tiong-kan, ka7-si2 kui2-na7 lang5.  26). U7 lang5 po3 A-sut8 ong5 kong2, Li2 sou2 i5-soa2 an-ti3 ti7 Sat-ma2-li7-a hiah e5 siaN5 e5 liat8-pang lang5, m7-chai hit sou2-chai7 e5 Siong7-te3 e5 kui-le7, sou2-i2 I hou7 sai jip8 lai5 in tiong-kan, ka7-si2 in, in-ui7 in m7-chai hit sou2-chai7 e5 Siong7-te3 e5 kui-le7.  27). A-sut8 ong5 chiu7 beng7-leng7 kong2, Tui3 hia liah8-lai5 e5 che3-si, thang hou7 in chit8-e5 to3-khi3, hou7 i toa3 hia khia7-khi2, eng7 hit sou2-chai7 e5 Siong7-te3 e5 kui-le7 ka3-si7 in.  28). Tui3 an2-ni hiah e5 tui3 Sat-ma2-li7-a sou2 liah8-khi3 e5 che3-si, chit8-e5 to3-lai5, khia7-khi2 ti7 Pek-tek8-li7, ka3-si7 in tioh8 chaiN2-iuN7 keng3-ui3 Ia5-ho5-hoa.  29). Chong2-si7 tak8 pang-kok e5 lang5 cho7 in ka-ki7 e5 siong7-te3; tak8-kok e5 lang5 ti7 in sou2 khia7-khi2 hiah e5 siaN5 an-ti3 i e5 siong7 ti7 Sat-ma2-li7-a lang5 cheng5 sou2 cho7 e5 soaN-thau5-bio7.  30). Pa-pi2-lun5 lang5 cho7 Sou-kat-pi2-lap8, Kou2-tha lang5 cho7 Lek8-kah, Hap-ma2 lang5 cho7 A-si7-ma2;  31). A-oa2 lang5 cho7 Lek8-hap kap Tha-jiN2-tha, Se-hoat-oa2-im lang5 eng7 he2 sio kiaN2-ji5, hian3 hou7 Se-hoat-oa2-im e5 siong7-te3 A-tek-bi2-lek8 kap A-na2-bi2-lek8.  32). In an2-ni keng3-ui3 Ia5-ho5-hoa, tui3 cheng3-lang5 tiong siat-lip8 lang5 choe3 soaN-thau5-toaN5 e5 che3-si, thoe3 in hian3-che3 ti7 soaN-thau5-bio7.  33). In keng3-ui3 Ia5-ho5-hoa, koh hok8-sai7 ka-ki7 e5 siong7-te3; tui3 sim2-mih8 kok soa2-lai5, chiu7 than3 hit kok e5 kui-le7.  34). In kau3 kin-a2-jit8 iau2-ku2 chiau3 cheng5 e5 hong-siok8 khi3 kiaN5, bo5 keng3-ui3 Ia5-ho5-hoa, bo5 chun-than3 in e5 lut8-le7, kap in e5 kui-le7, ia7 bo5 chiau3 Ia5-ho5-hoa beng7-leng7 Nga2-kok hou7-e3 e5 lut8-hoat kai3-beng7; Nga2-kok chiu7-si7 I sou2 chheng choe3 I2-sek-liat8 e5.  35). Ia5-ho5-hoa bat kap in lip8-iok, hoan-hu3 in kong2, M7-thang keng3-ui3 pat8 e5 siong7-te3, m7-thang kui7-pai3, m7-thang hok8-sai7 i, m7-thang che3-hian3 i.  36). Tok8-tok8 hit-e5 eng7 toa7 koan5-leng5 kap chhun-chhut e5 chhiu2-kut chhoa7 lin2 chhut Ai-kip8 toe7 e5 Ia5-ho5-hoa, lin2 tioh8 keng3-ui3 I, kui7-pai3 I, che3-hian3 I.  37). I sia2 hou7 lin2 e5 lut8-le7, le2-gi5, lut8-hoat, kai3-beng7, lin2 eng-kai eng2-oan2 chip-siu2 chun-than3; m7-thang keng3-ui3 pat8 e5 siong7-te3.  38). Goa2 kap lin2 sou2 lip8 e5 iok, lin2 m7-thang boe7 ki3-tit, ia7 m7-thang keng3-ui3 pat8 e5 siong7-te3.  39). Tok8-tok8 tioh8 keng3-ui3 Ia5-ho5-hoa lin2 e5 Siong7-te3, I beh kiu3 lin2 thoat-li7 lin2 it-chhe3 tui3-tek8 e5 chhiu2.  40). Chong2-si7 in m7-thiaN-than3, iu5-goan5 chiau3 cheng5 e5 hong-siok8 khi3 kiaN5.  41). An2-ni chiah e5 liat8-kok ia7 keng3-ui3 Ia5-ho5-hoa, ia7 hok8-sai7 in e5 ngou2-siong7; in e5 kiaN2, in e5 sun, ia7 long2 si7 an2-ni; in e5 chou2-kong sou2 kiaN5 e5, kau3 kin-a2-jit8 in ia7 kiaN5 i.

[18]	Tng I2-sek-liat8 ong5 I2-lah8 e5 kiaN2 Ho5-se3-a saN ni5, Iu5-tai7 ong5 A-hap-su e5 kiaN2 Hi-se-ka che7-ui7.  2). I che7-ui7 e5 si5, ji7-chap8-gou7 he3; ti7 Ia5-lou7-sat-leng2 choe3 ong5, kiong7 ji7-chap8-kau2 ni5; i e5 lau7-bu2 mia5 kio3 A-pi2, si7 Sat-ka-li7-nga2 e5 cha-bou2-kiaN2.  3). I kiaN5 Ia5-ho5-hoa sou2 khoaN3-choe3 ho2 e5 su5, chiau3 i e5 chou2 Tai7-pit8 it-chhe3 sou2 kiaN5 e5.  4). I hoe3-bo5 soaN-thau5-toaN5, hui2-hoai7 thiau7-siong7, chho3 A-sia3-lah8, phah-chhui3 Mou5-se sou2 cho7 e5 tang5-choa5; in-ui7 kau3 hit-si5 I2-sek-liat8 lang5 tui3 i sio-hiuN; kio3 i choe3 Ni5-hut-si-tan3.  5). I oa2-kho3 Ia5-ho5-hoa I2-sek-liat8 e5 Siong7-te3; ti7 i i2-au7 Iu5-tai7 liat8-ong5 tiong bo5 chit8-e5 oe7 pi2-tit i, i i2-cheng5 ia7 bo5.  6). In-ui7 i kiat-lian5 ti7 Ia5-ho5-hoa, te3 I bo5 li7-khui, chip-siu2 Ia5-ho5-hoa sou2 beng7-leng7 Mou5-se e5 kai3-beng7.  7). Ia5-ho5-hoa kap i ti7-teh, i bo5-lun7 khi3 toh-loh8, it-chin7 heng-thong; i poe7-poan7 A-sut8 ong5, bo5 hok8-sai7 i.  8). I kong-kek Hui-li7-su7 lang5, tit8-kau3 Ka-sat, kap i e5 keng2-kai3, tui3 chiu2-kiN-lau5 kau3 kian-kou3 e5 siaN5.
	9). Hi-se-ka ong5 te7-si3 ni5, chiu7-si7 I2-sek-liat8 ong5 I2-lah8 e5 kiaN2 Ho5-se3-a te7-chhit ni5, A-sut8 ong5 Sat-ban7-i2-sek chiuN7-lai5 kong-kek Sat-ma2-li7-a, ui5-khun3 i.  10). Kau3 te7-saN ni5 be2 chiu7 chhu2 i; Hi-se-ka lak8-ni5, I2-sek-liat8 ong5 Ho5-se3-a kau2-ni5, Sat-ma2-li7-a hou7 i chhu2--khi3.  11). A-sut8 ong5 liah8 I2-sek-liat8 lang5 kau3 A-sut8, an-ti3 in ti7 Hap-lah8, kap Hap-phok, ti7 Ko-san3 ho5-piN-e5, kap Ma2-tai7 lang5 hiah e5 siaN5.  12). In-ui7 in m7 thiaN-than3 Ia5-ho5-hoa in e5 Siong7-te3 e5 oe7, ui5-poe7 I e5 iok; kiN3 Ia5-ho5-hoa e5 lou5-pok8 Mou5-se sou2 beng7-leng7 e5, in m7-thiaN, m7-siu2 i.
	13). Hi-se-ka ong5 chap8-si3 ni5, A-sut8 ong5 Se-na2-ki-lip8 chiuN7 lai5 kong-kek Iu5-tai7 it-chhe3 kian-kou3 e5 siaN5, chhu2 i.  14). Iu5-tai7 ong5 Hi-se-ka chhe lang5 khi3 Lah8-kiat, kiN3 A-sut8 ong5, kong2, Goa2 u7-choe7 lah, kiu5 li2 li7-khui goa2; kiN3 li2 hoat8 goa2 e5, goa2 beh tam-tng.  Tui3 an2-ni A-sut8 ong5 phai3 Iu5-tai7 ong5 Hi-se-ka gun5 saN-pah tha-lian5-tek, kim saN-chap8 tha-lian5-tek.  15). Hi-se-ka chiu7 chiong Ia5-ho5-hoa tian7-lai7, kap ong5-kiong hu2-khou3 sou2 u7 e5 gun5, long2 hou7 i.  16). Hit-si5 Hi-se-ka pak Ia5-ho5-hoa tian7-mng5 e5 kim, kap Iu5-tai7 ong5 Hi-se-ka an ti7 thiau7--nih hiah e5 kim, hou7 A-sut8 ong5.
	17). A-sut8 ong5 tui3 Lah8-kiat chhe Tha-jiN2-tham3, Lah8-pek-sat-li7, kap Lah8-pek-sa-ki, chhoa7 toa7-tui7 peng khi3 Ia5-lou7-sat-leng2, Hi-se-ka ong5 hia; in chiuN7-khi3 kau3 Ia5-lou7-sat-leng2.  I2-keng kau3, chiu7 lai5 khia7 ti7 teng2-ti5 e5 chui2-kau-piN, chiu7-si7 ti7 phio3-pou3 sai-hu7 e5 chhan5 e5 toa7-lou7.  18). In au5-kio3 ong5 e5 si5, chiu7 u7 koan2-ke e5 Hi-lek8-ka e5 kiaN2 I2-li7-a-keng3, kap su-ki3 Sia3-pek-na2, kap su2-koaN A-sat e5 kiaN2 Iok-a, chhut-lai5 kiN3 in.  19). Lah8-pek-sa-ki tui3 in kong2, Lin2 khi3 ka7 Hi-se-ka kong2, A-sut8 ong5, tai7-ong5, an2-ni kong2, Li2 sou2 oa2-kho3 e5, si7 oa2-kho3 sim2-mih8?  20). Li2 kong2, U7 ke3-bou5, u7 khui3-lat8, thang kau-chian3; che si7 khang-khang e5 oe7 na7-tiaN7.  Li2 tau3-ti2 oa2-kho3 chi7-chui7, chiah poe7-poan7 goa2 ah?  21). KhoaN3 ah, li2 sou2 oa2-kho3 e5 Ai-kip8, si7 hit e5 pit-phoa3 e5 lou5-tek-koaiN2; lang5 na7 oa3 i, chiu7 oe7 chhiah-jip8 i e5 chhiu2; Ai-kip8 ong5 Hoat-lo2 tui3 it-chhe3 oa2-kho3 i e5 lang5, ia7 si7 an2-ni.  22). Lin2 na7 ka7 goa2 kong2, Goan2 oa2-kho3 Ia5-ho5-hoa goan2 e5 Siong7-te3; chit e5 Ia5-ho5-hoa kiam2 m7-si7 Hi-se-ka bat hoe3 I e5 soaN-thau5-toaN5, kap I hiah e5 che3-toaN5; ia7 bat tui3 Iu5-tai7 kap Ia5-lou7-sat-leng2 e5 lang5 kong2, Lin2 tioh8 ti7 Ia5-lou7-sat-leng2, ti7 chit e5 toaN5-cheng5 keng3-pai3 e5 mah?  23). TaN chhiaN2 li2 eng7 chun2-tng3 hou7 goa2 e5 chu2 A-sut8 ong5, goa2 hou7 li2 nng7-chheng chiah be2, khoaN3 li2 hit-bin7 oe7 pi7-pan7 lang5 khia5 i a2-boe7;  24). na7 boe7, thai2-tho2 oe7 phah-the3 goa2 e5 chu2 chiah-e5 te7-it soe3 e5 lou5-pok8-tiong chit8 e5 kun-tiuN2, ia7 keng2-jian5 oa2-kho3 Ai-kip8, ai3 tit-tioh8 chian3-chhia kap be2-peng ah?  25). TaN goa2 chiuN7 lai5 kong-kek hui2-biat8 chit e5 toe7, kiam2 bo5 Ia5-ho5-hoa e5 i3-su3 mah? Ia5-ho5-hoa hoan-hu3 goa2 kong2, Li2 chiuN7-khi3 kong-kek hui2-biat8 chit e5 toe7.
	26). Hi-lek8-ka e5 kiaN2 I2-li7-a-keng3, kap Sia3-pek-na2, Iok-a, tui3 Lah8-pek-sa-ki kong2, Kiu5 li2 eng7 A-lan5 e5 oe7 kap li2 e5 lou5-pok8 kong2, in-ui7 goan2 oe7 hiau2 thiaN, m7-thang eng7 Iu5-tai7 e5 oe7 kap goan2 kong2, hou7 siaN5-teng2 e5 peh-siN3 hi7-khang thiaN-kiN3.  27). Lah8-pek-sa-ki kong2, Goa2 e5 chu2 chhe goa2 lai5, kiam2 si7 tui3 li2 e5 chu2 kap li2 kong2 chiah e5 oe7 mah? kiam2 m7-si7 tui3 che7 ti7 siaN5-teng2 e5 lang5 kong2, hou7 in kap lin2 piN5-piN5 chiah8 ka-ki7 e5 pun3, lim ka-ki7 e5 jio7 mah?  28). Lah8-pek-sa-ki chiu7 khia7-teh, eng7 Iu5-tai7 e5 oe7 toa7-siaN kio3 kong2, Lin2 tioh8 thiaN A-sut8 ong5, tai7-ong5 e5 oe7.  29). Ong5 an2-ni kong2, Lin2 m7-thang hou7 Hi-se-ka sou2 phian3; in-ui7 i boe7-oe7 kiu3 lin2 thoat-li7 ong5 e5 chhiu2.  30). Ia7 boh8-tit thiaN Hi-se-ka kah lin2 oa2-kho3 Ia5-ho5-hoa, kong2, Ia5-ho5-hoa tek-khak beh kiu3 lan2, chit e5 siaN5 tek-khak bo5 kau ti7 A-sut8 ong5 e5 chhiu2.  31). Boh8-tit thiaN Hi-se-ka e5 oe7; in-ui7 A-sut8 ong5 an2-ni kong2, Lin2 tioh8 kap goa2 ho5-ho2, chhut-lai5 tau5-hang5 goa2, tak8-lang5 chiu7 thang chiah8 ka-ki7 e5 phu5-to5-chhiu7 kap bu5-hoa-ko2 chhiu7 e5 ke2-chi2, lim ka-ki7 e5 chiN2-chui2;  32). theng3-hau7 goa2 chhoa7 lin2 kau3 chit8 e5 toe7 kap lin2 pun2-toe7 bo5 koh-iuN7, chiu7-si7 u7 gou7-kak kap sin-chiu2 e5 toe7, u7 bi2-niu5 kap phu5-to5-hng5 e5 toe7, u7 kaN-na2-iu5 kap bit8 e5 toe7, hou7 lin2 oah8-teh bo5 si2.  Hi-se-ka in2-iu2 lin2 kong2, Ia5-ho5-hoa beh chin2-kiu3 lan2, lin2 boh8-tit thiaN i e5 oe7.  33). Liat8-kok e5 siong7-te3, kiam2 u7 chit8-e5 bat kiu3 i e5 kok thoat-li7 A-sut8 ong5 e5 chhiu2 mah?  34). Hap-ma2 kap A-jiN2-poat8 e5 siong7-te3 ti7 toh-loh8 ah? Se-hoat-oa2-im, Hi-na2, I2-oa2 e5 siong7-te3 ti7 toh-loh8 ah? in kiam2 bat kiu3 Sat-ma2-li7-a thoat-li7 goa2 e5 chhiu2 mah?  35). Chiah e5 kok e5 siong7-te3 u7 chi7-chui7 bat kiu3 ka-ki7 e5 kok thoat-li7 goa2 e5 chhiu2 ah, boh8-kioh Ia5-ho5-hoa kiam2 oe7 kiu3 Ia5-lou7-sat-leng2 thoat-li7 goa2 e5 chhiu2 ah?  36). Peh-siN3 cheng7-cheng7, ia7 bo5 in3 chit8-ku3; in-ui7 ong5 bat hoan-hu3 kong2, Boh8-tit in3 i.  37). Hit-si5 Hi-lek8-ka e5 kiaN2 koan2-ke e5 I2-li7-a-keng3, kap su-ki3 Sia3-pek-na2, kap su2-koaN A-sat e5 kiaN2 Iok-a, long2 thiah-lih8 saN, lai5 kau3 Hi-se-ka hia, chiong Lah8-pek-sa-ki e5 oe7 ka7 i kong2.

[19]	Hi-se-ka ong5 thiaN-kiN3, chiu7 thiah-lih8 i e5 saN, chheng7 moa5-pou3, jip8 Ia5-ho5-hoa e5 tian7;  2). chhe koan2-ke e5 I2-li7-a-keng3, kap su-ki3 Sia3-pek-na2, kap che3-si tiong e5 lo2-poe3-e5, long2 chheng7 moa5-pou3, khi3 kiN3 A-mou5-su e5 kiaN2 sian-ti I2-sai3-a.  3). Tui3 i kong2, Hi-se-ka an2-ni kong2, Kin-a2-jit8 si7 hoan7-lan7 chek-hoat8 leng5-jiok8 e5 jit8; si7 chhin-chhiuN7 kiaN2 beh chhut-si3, ia7 bo5 lat8 thang siN-chhut.  4). Kiam2-chhai2 Ia5-ho5-hoa li2 e5 Siong7-te3 thiaN kiN3 Lah8-pek-sa-ki e5 oe7, chiu7-si7 i e5 chu2 A-sut8 ong5 chhe i lai5 bu2-ban7 eng2-oah8 Siong7-te3 e5 oe7; kiam2-chhai2 Ia5-ho5-hoa li2 e5 Siong7-te3 ui7-tioh8 thiaN-kiN3 chiah e5 oe7, chiu7 beh chek-pi7 i; sou2-i2 kiu5 li2 ui7-tioh8 iau2 chhun e5 peh-siN3 chhut-siaN ki5-to2.  5). Hi-se-ka ong5 e5 jin5-sin5 chiu7 khi3 kiN3 I2-sai3-a.  6). I2-sai3-a tui3 in kong2, Tioh8 an2-ni tui3 lin2 e5 chu2 kong2, Ia5-ho5-hoa an2-ni kong2, Li2 thiaN-kiN3 A-sut8 ong5 e5 lou5-pok8 siat-tok8 Goa2 e5 oe7, m7-bian2 kiaN in.  7). KhoaN3 ah, Goa2 beh eng7 chit8 e5 sin5 jip8 i e5 sim, i beh thiaN-kiN3 hong-siaN, chiu7 to3-tng2-khi3 pun2 sou2-chai7; Goa2 beh hou7 i ti7 pun2 sou2-chai7 to2 ti7 to-e7.
	8). Lah8-pek-sa-ki to3-khi3, tu2-tioh8 A-sut8 ong5 teh phah Lip8-na2; in-ui7 i u7 thiaN-kiN3 A-sut8 ong5 li7-khui Lah8-kiat.  9). Ong5 thiaN-kiN3 kong2, Kou2-sit8 ong5 Tek8-hap-ka chhut-lai5 beh kap li2 kau-chian3; chiu7 chhe su3-chia2 khi3 kiN3 Hi-se-ka, hoan-hu3 in kong2,  10). Tioh8 ka7 Iu5-tai7 ong5 Hi-se-ka an2-ni kong2, Li2 sou2 oa2-kho3 li2 e5 Siong7-te3 kong2, Ia5-lou7-sat-leng2 tek-khak bo5 kau ti7 A-sut8 ong5 e5 chhiu2, li2 boh8-tit hou7 I khi-phian3.  11). KhoaN3 ah, li2 chong2 u7 thiaN-kiN3 A-sut8 chiah e5 ong5 tui3 liat8-kok sou2-kiaN5-e5, si7 it-chin7 biat8 i, chong2 bo5 li2 iau2 oe7 tit-tioh8 kiu3 mah?  12). Goan2 e5 liat8-chou2 sou2 hui2-biat8-e5, chiu7-si7 Ko-san3, Hap-lan5, Li7-sek, kap siok8 The5-lah8-sat e5 Ai-tian5 lang5, chiah e5 kok e5 siong7-te3 kiam2 bat kiu3 in mah?  13). Hap-ma2 e5 ong5, A-jiN2-poat8 e5 ong5, Se-hoat-oa2-im siaN5 e5 ong5, Hi-na2 kap I2-oa2 e5 ong5, long2 ti7 toh-loh8?
	14). Hi-se-ka tui3 su3-chia2 e5 chhiu2 chih-tioh8 phoe, thak8 i, Hi-se-ka chiu7 chiuN7-khi3 Ia5-ho5-hoa e5 tian7, chiong phoe pai5 ti7 Ia5-ho5-hoa e5 bin7-cheng5.  15). Hi-se-ka ti7 Ia5-ho5-hoa e5 bin7-cheng5 ki5-to2 kong2, Che7 ti7 ki-lou7-peng e5 tiong-kan, Ia5-ho5-hoa, I2-sek-liat8 e5 Siong7-te3 ah, tok8-tok8 Li2 choe3 thiN-e7 ban7-kok e5 Siong7-te3; Li2 bat chhong3-cho7 thiN toe7.  16). Ia5-ho5-hoa ah, kiu5 Li2 aN3 hi7-khang lai5 thiaN; Ia5-ho5-hoa ah, kiu5 Li2 khui bak8-chiu lai5 khoaN3; tioh8 thiaN Se-na2-ki-lip8 e5 oe7, si7 chhe su3-chia2 lai5 bu2-ban7 eng2-oah8 e5 Siong7-te3 e5.  17). Ia5-ho5-hoa ah, A-sut8 chiah e5 ong5 ko2-jian5 hou7 liat8-kok kap in e5 toe7 piN3 choe3 pha-hng,  18). ia7 chiong in e5 siong7-te3 hiat ti7 he2--nih, in-ui7 in m7-si7 Siong7-te3, si7 lang5 e5 chhiu2 sou2 cho7--e5, chha5--e5, chioh8--e5; in chiu7 chau5-biat8 i.  19). Ia5-ho5-hoa goan2 e5 Siong7-te3 ah, taN goa2 kiu5 Li2 kiu3 goan2 thoat-li7 i e5 chhiu2, hou7 thiN-e7 ban7-kok long2 chai tok8-tok8 Li2 Ia5-ho5-hoa si7 Siong7-te3.
	20). A-mou5-su e5 kiaN2 I2-sai3-a chiu7 chhe lang5 khi3 kiN3 Hi-se-ka kong2, Ia5-ho5-hoa, I2-sek-liat8 e5 Siong7-te3, an2-ni kong2, Li2 ki3-jian5 in-ui7 A-sut8 ong5 Se-na2-ki-lip8 e5 ian5-kou3 ki5-kiu5 Goa2, Goa2 u7 thiaN-kiN3.  21). TaN lun7-kau3 i, Ia5-ho5-hoa u7 an2-ni kong2, Sek-an e5 chai7-sek-lu2 biau2-si7 li2, thi2-chhio3 li2, Ia5-lou7-sat-leng2 e5 cha-bou2-gin2-na2 tui3 li2 io5-thau5.  22). Li2 leng5-jiok8 bu2-ban7 chi7-chui7 ah? chhut toa7-siaN, bak8-chiu niah koaiN5-koaiN5, kong-kek chi7-chui7 ah? chiu7-si7 kong-kek I2-sek-liat8 e5 Seng3--e5.  23). Li2 chhe li2 e5 su3-chia2 bu2-ban7 Chu2, kong2, Goa2 chhoa7 choe7-choe7 chian3-chhia chiuN7 kau3 soaN-chiam, kau3 Li7-pa-lun3 kek8-chhim e5 sou2-chai7; goa2 beh chho3 hit te3 koaiN5-toa7 e5 pek-hiuN-chha5, kap siong7-ho2 e5 siong5-chhiu7; goa2 beh kau3 i kek8-hng7 hioh-khun3 e5 sou2-chai7, kap i pui5-toe7 e5 chhiu7-na5.  24). Goa2 u7 khui-chiN2 lim goa7-pang e5 chui2, goa2 eng7 kha-chiuN2 tah8 Ai-kip8 it-chhe3 e5 ho5, hou7 i ta--khi3.  25). Ia5-ho5-hoa kong2, Li2 kiam2 be7-bat thiaN-kiN3, Goa2 ti7 goan5-khi2-thau5 sou2 choe3, ti7 kou2-cha2 sou2 tiaN7-tioh8-e5 mah? taN Goa2 chiaN5 i, si7 hou7 li2 hui2-hoai7 kian-kou3 e5 siaN5, piN3-choe3 hau7-phiaN-phe3.  26). Sou2-i2 ki5-tiong khia7-khi2 e5 peh-siN3, khui3-lat8 chin-chio2, kiaN-hiaN5 kian3-siau3; in chhin-chhiuN7 khong3-ia2 e5 chhau2, chhiN-chhui3 e5 chhai3, chhin-chhiuN7 chhu3-teng2 e5 chhau2, chhin-chhiuN7 iau2-be7 toa7-chang5 chiu7 kou-ta5 e5 tiu7-a2.  27). Li2 che7--loh8-khi3, li2 chhut-khi3, li2 jip8-lai5, li2 e5 toa7 siu7-khi3 Goa2, Goa2 long2 chai.  28). In-ui7 li2 toa7 siu7-khi3 Goa2, koh in-ui7 li2 kiau-ngou7 e5 oe7 thang3 kau3 Goa2 e5 hi7-khang, Goa2 chiu7 beh eng7 Goa2 e5 kau, kau li2 e5 phiN7, eng7 Goa2 e5 be2-ka7-kiuN, koa3 ti7 li2 e5 chhui3, hou7 li2 tui3 goan5-lou7 to3-khi3.  29). Hi-se-ka ah, chit-e5 hou7 li2 choe3 tiau7-thau5; kin-ni5 lin2 beh chiah8 ka-ki7 hoat e5 mih8, me5-ni5 beh chiah8 tui3 hit-e5 sou2 chhut e5, kau3 te7-saN ni5, lin2 tioh8 cheng3-choh siu-koah, chai-cheng3 phu5-to5-hng5, lai5 chiah8 i e5 ke2-chi2.  30). Iu5-tai7 ke thoat-li7 hoan7-lan7 sou2 chhun e5 peh-siN3, beh iu5-goan5 e7-bin7 teng3-kun, teng2-bin7 kiat ke2-chi2.  31). In-ui7 beh u7 chhun e5 peh-siN3 tui3 Ia5-lou7-sat-leng2 chhut-lai5, beh u7 to5-chau2 e5 lang5 tui3 Sek-an soaN lai5.  Ia5-ho5-hoa e5 jiat8-sim beh chiaN5 chit e5 su7.  32). Sou2-i2 Ia5-ho5-hoa lun7 A-sut8 ong5 kong2, I tek-khak boe7 kau3 chit e5 siaN5, ia7 boe7 ti7-chia sia7-chiN3, boe7-oe7 gia5 tin5-pai5 kau3 siaN5-cheng5, ia7 boe7 khi2 thou5-tui lai5 kong-kek i.  33). I tui3 hit tiau5 lou7 lai5, beh tui3 hit tiau5 lou7 to3-khi3, boe7-oe7 lai5 kau3 chit e5 siaN5; che si7 Ia5-ho5-hoa kong2 e5.  34). In-ui7 Goa2 ui7-tioh8 ka-ki7 e5 ian5-kou3, koh ui7-tioh8 Goa2 e5 lou5-pok8 Tai7-pit8 e5 ian5-kou3, beh po2-hou7 chit e5 siaN5, lai5 chin2-kiu3 i.
	35). Hit-mi5 Ia5-ho5-hoa e5 su3-chia2 chhut-khi3, ti7 A-sut8 iaN5-tiong phah-si2 chap8-poeh-ban7 gou7-chheng lang5; kau3 thiN-kng-cha2 khi2-lai5 e5 si5, khoaN3 ah, long2 si7 si2 e5 sin-si.  36). A-sut8 ong5 Se-na2-ki-lip8 chiu7 li7-khui, to3-khi3, tiam3 ti7 Ni5-ni5-bi5.  37). Ti7 i e5 siong7-te3 Ni5-su-lok8 e5 bio7 keng3-pai3 e5 si5, i e5 kiaN2 A-tek-bi2-lek8 kap Sa-li7-sek eng7 to thai5 i; in chiu7 chau2 kau3 A-lah8-liap8 e5 toe7.  I e5 kiaN2 I2-sat-hap-tun3 soa3-chiap i choe3 ong5.

[20]	Hiah e5 jit8 e5 tiong-kan Hi-se-ka phoa3-piN7 tit-beh si2.  A-mou5-su e5 kiaN2 sian-ti I2-sai3-a, khi3 kiN3 i, tui3 i kong2, Ia5-ho5-hoa an2-ni kong2, Li2 tioh8 siat-hoat li2 e5 ke-su7, in-ui7 li2 tit-beh si2, boe7 oah8.  2). I chiu7 oat8-tng2 bin7 ng3-piah, ki5-to2 Ia5-ho5-hoa kong2,  3). Ia5-ho5-hoa ah, kiu5 Li2 ki3-liam7 goa2 ti7 Li2 e5 bin7-cheng5 chaiN2-iuN7 chun5 oan5-choan5 e5 sim, chiau3 seng5-sit8 lai5 kiaN5; koh choe3 Li2 sou2 khoaN3-choe3 ho2--e5.  Hi-se-ka chiu7 toa7-siaN thi5-khau3.  4). I2-sai3-a chhut-khi3, iau2-be7 kau3 tiong-iN7, Ia5-ho5-hoa e5 oe7 chiu7 lim5-kau3 i kong2,  5). Li2 oat-to3-tng2, ka7 Goa2 e5 peh-siN3 e5 jin5-kun Hi-se-ka kong2, Li2 e5 chou2 Tai7-pit8 e5 Siong7-te3 Ia5-ho5-hoa an2-ni kong2, Goa2 i2-keng thiaN-kiN3 li2 e5 ki5-to2, khoaN3-kiN3 li2 e5 bak8-sai2; khoaN3 ah, Goa2 beh i-ho2 li2; kau3 te7-saN jit8, li2 beh chiuN7-khi3 Ia5-ho5-hoa e5 tian7.  6). Goa2 beh ke-thiN li2 e5 he3-siu7 chap8-gou7 ni5; koh Goa2 beh kiu3 li2 kap chit e5 siaN5 thoat-li7 A-sut8 ong5 e5 chhiu2; Goa2 ui7-tioh8 ka-ki7 e5 ian5-kou3, koh ui7-tioh8 Goa2 e5 lou5-pok8 Tai7-pit8 e5 ian5-kou3, beh po2-hou7 chit e5 siaN5.  7). I2-sai3-a kong2, Tioh8 theh8 chit8-te3 bu5-hoa-ko2-piaN2 lai5; in chiu7 theh8-lai5, tah ti7 liap8-a2; ong5 chiu7 ho2.  8). Hi-se-ka mng7 I2-sai3-a kong2, Ia5-ho5-hoa beh i-ho2 goa2, kau3 te7-saN jit8 goa2 beh chiuN7-khi3 Ia5-ho5-hoa e5 tian7, u7 sim2-mih8 tiau7-thau5?  9). I2-sai3-a kong2, Ia5-ho5-hoa beh chiaN5 I sou2 kong2 e5, che si7 Ia5-ho5-hoa beh hou7 li2 e5 tiau7-thau5; li2 beh jit8-iaN2 chin3-cheng5 chap8-tou7, a2-si7 the3-au7 chap8-tou7 ah?  10). Hi-se-ka in3 kong2, Jit8-iaN2 chin3-cheng5 chap8-tou7 si7 khah-khoai3; bo5--lah, tioh8 jit8-iaN2 the3-au7 chap8-tou7.  11). Sian-ti I2-sai3-a kiu5-kio3 Ia5-ho5-hoa, I chiu7 hou7 A-hap-su e5 jit8-kui chin3-cheng5 e5 jit8-iaN2 the3-au7 chap8-tou7.
	12). Tng-si5 Pa-pi2-lun5 ong5 Pa-lah8-tan3 e5 kiaN2 Pi2-lo5-tat8-pa-lah8-tan3 thiaN-kiN3 Hi-se-ka phoa3-piN7, chiu7 sang phoe-sin3 kap le2-mih8 hou7 Hi-se-ka.  13). Hi-se-ka thiaN su3-chia2 e5 oe7, chiu7 chiong i khng3 po2-mih8 e5 chhu3, kim, gun5, hiuN-liau7, kui3-khi3 e5 iu5, kap i e5 kun-chong-kek8, kap hu2-khou3-lai7 it-chhe3 sou2-u7-e5, long2 hou7 in khoaN3; i e5 ke-tiong kap i choan5-kok e5 lai7-bin7, Hi-se-ka bo5 chit8 hang7 bo5 hou7 in khoaN3.  14). Tui3 an2-ni sian-ti I2-sai3-a lai5 kiN3 Hi-se-ka ong5, mng7 i kong2, Chiah e5 lang5 kong2 sim2-mih8? in tui3 toh-loh8 lai5 kiN3 li2? Hi-se-ka kong2, In tui3 hng7-hng7 e5 sou2-chai7, chiu7-si7 tui3 Pa-pi2-lun5 lai5.  15). I2-sai3-a kong2. In ti7 li2 e5 ke u7 khoaN3-kiN3 sim2-mih8? Hi-se-ka in3 kong2, Hoan7-na7 goa2 ke-tiong sou2-u7-e5 in long2 u7 khoaN3-kiN3; goa2 e5 chai5-po2 e5 tiong-kan bo5 chit8-hang7 bo5 hou7 in khoaN3-kiN3.  16). I2-sai3-a tui3 Hi-se-ka kong2, Li2 tioh8 thiaN Ia5-ho5-hoa e5 oe7.  17). KhoaN3 ah, jit8-chi2 beh kau3, hoan7-na7 li2 ke-lai7 sou2-u7-e5 kap li2 e5 liat8-chou2 chek-chu7 kau3 hian7-kim-e5, long2 beh siu7-chhiuN2 kau3 Pa-pi2-lun5, bo5 lau5 chit8-hang7; che si7 Ia5-ho5-hoa kong2 e5.  18). Koh tui3 li2 pun2-sin sou2 siN e5 kiaN2-sun, ki5-tiong u7-e5 beh siu7 liah8--khi3, ti7 Pa-pi2-lun5 e5 ong5-kiong tng thai3-kam3.  19). Hi-se-ka tui3 I2-sai3-a kong2, Li2 sou2 thoan5 Ia5-ho5-hoa e5 oe7 si7 ho2; koh kong2, Goa2 iau2 ti7-teh e5 jit8, na7 u7 thai3-peng5 kian-kou3, kiam2 m7-si7 ho2?  20). Hi-se-ka ki5-u5 e5 su7, kap i e5 leng5-lek8, i chaiN2-iuN7 kut8 ti5 khui kau, in2 chui2 jip8 siaN5, kiam2 bo5 long2 ki3 ti7 Iu5-tai7 liat8-ong5 e5 ki3-liok8 mah?  21). Hi-se-ka kap i e5 liat8-chou2 tang5 khun3.  I e5 kiaN2 Ma2-na2-se soa3-chiap i choe3 ong5.

[21]	Ma2-na2-se che7-ui7 e5 si5 chap8-ji7 he3; ti7 Ia5-lou7-sat-leng2 choe3 ong5 kiong7 gou7-chap8-gou7 ni5.  I e5 lau7-bu2 mia5 kio3 Hiap8-se-pa.  2). I kiaN5 Ia5-ho5-hoa sou2 khoaN3-choe3 phaiN2 e5 su7, oh8 goa7-pang lang5 sou2 kiaN5 kho2-ouN3 e5 su7, chiu7-si7 Ia5-ho5-hoa ti7 I2-sek-liat8 e5 bin7-cheng5 sou2 koaN2-chhut--e5,  3). In-ui7 i e5 lau7-pe7 Hi-se-ka sou2 hui2 e5 soaN-thau5-toaN5, i koh khi2 i; koh ui7 Pa-lek8 khi2 toaN5, choe3 A-sia3-lah8, chiau3 I2-sek-liat8 ong5 A-hap e5 sou2 choe3; koh keng3-pai3 thiN-teng2 e5 ban7-siong7 lai5 hok8-sai7 i.  4). Ti7 Ia5-ho5-hoa e5 tian7-lai7 khi2 kui2-na7 e5 toaN5; Ia5-ho5-hoa bat ki2 chit e5 tian7, kong2, Goa2 beh an-ti3 Goa2 e5 mia5 ti7 Ia5-lou7-sat-leng2.  5). I ti7 Ia5-ho5-hoa e5 tian7 nng7 e5 iN7-lai7, ui7-tioh8 thiN-teng2 e5 ban7-siong7 khi2 toaN5.  6). Koh hou7 i e5 kiaN2 keng-ke3 he2, koh u7 khoaN3 tiau7-thau5, eng7 hoat-sut8, eng7 thiau3-tang5--e5, chhiaN2 sai-kong; kiaN5 choe7-choe7 Ia5-ho5-hoa sou2 khoaN3-choe3 phaiN2 e5 su7, lai5 kek I e5 siu7-khi3.  7). Koh ti7 tian7-lai7 chhai7 i sou2 cho7 A-sia3-lah8 tiau-khek e5 siong7; chit keng tian7 chiu7-si7 Ia5-ho5-hoa bat tui3 Tai7-pit8 kap i e5 kiaN2 Sou2-lo5-bun5 ki2 i lai5 kong2, Chit keng tian7, kap Ia5-lou7-sat-leng2, chiu7-si7 Goa2 ti7 I2-sek-liat8 cheng3 chi-phai3 tiong sou2 keng2-e5, Goa2 beh an-ti3 Goa2 e5 mia5 ti7-hia, kau3 eng2-oan2.  8). I2-sek-liat8 lang5 na7 chip-siu2 lai5 kiaN5 Goa2 it-chhe3 sou2 beng7-leng7 in--e5, chiau3 Goa2 e5 lou5-pok8 Mou5-se sou2 beng7-leng7 in it-chhe3 e5 lut8-hoat, Goa2 chiu7 bo5 koh hou7 in e5 kha i5-soa2, li7-khui Goa2 sou2 siuN2-su3 in liat8-chou2 e5 toe7.  9). Chong2-si7 in bo5 thiaN-than3; Ma2-na2-se in2-iu2 in kiaN5 phaiN2, pi2 Ia5-ho5-hoa ti7 I2-sek-liat8 lang5 e5 bin7-cheng5 sou2 biat8 e5 liat8-kok koh-khah siong-tiong7.
	10). Ia5-ho5-hoa thok I e5 lou5-pok8, hiah e5 sian-ti, kong2,  11). In-ui7 Iu5-tai7 ong5 Ma2-na2-se kiaN5 chiah e5 kho2-ouN3 e5 su7, pi2 i i2-cheng5 e5 A-mou5-li7 lang5 sou2 kiaN5-e5 koh-khah phaiN2, koh eng7 i e5 ngou2-siong7 hou7 Iu5-tai7 lang5 ham7-loh8 choe7,  12). sou2-i2 Ia5-ho5-hoa I2-sek-liat8 e5 Siong7-te3 an2-ni kong2, KhoaN3 ah, Goa2 beh kang3 chai-e7 ti7 Ia5-lou7-sat-leng2 kap Iu5-tai7, hou7 it-chhe3 thiaN-kiN3 e5 lang5 nng7 e5 hi7-khang beh tio7--khi2-lai5.  13). Goa2 beh eng7 niu5 Sat-ma2-li7-a e5 chin5-soaN3 kap A-hap e5 ke e5 tui7-chin5, khan ti7 Ia5-lou7-sat-leng2 e5 teng2-bin7, beh chhit Ia5-lou7-sat-leng2, chhin-chhiuN7 lang5 chhit poaN5, chhit-liau2 chiu7 peng2-phak.  14). Goa2 beh pang3-li7 Goa2 e5 san2-giap8 sou2 chhun e5; chiong in kau ti7 tui3-tek8 e5 chhiu2, in beh chiaN5-choe3 in it-chhe3 e5 tui3-tek8 sou2 liah8 sou2 chhiuN2--e5.  15). In-ui7 in tui3 in e5 liat8-chou2 chhut Ai-kip8 e5 jit8, ia7 kau3 kin-a2-jit8, siong5-siong5 kiaN5 Goa2 sou2 khoaN3-choe3 phaiN2 e5 su7, kek Goa2 siu7-khi3.
	16). Ma2-na2-se hou7 Iu5-tai7 lang5 hoan7-choe7, kiaN5 Ia5-ho5-hoa sou2 khoaN3-choe3 phaiN2 e5 su7; i chit e5 choe7 i2-goa7, koh lau5 choe7-choe7 bo5-choe7 e5 lang5 e5 huih, moa2 Ia5-lou7-sat-leng2, tui3 chit-kak kau3 hit-kak.  17). Ma2-na2-se ki5-u5 e5 su7, kiN3 i sou2 kiaN5 e5, kap i sou2 hoan7 e5 choe7, kiam2 bo5 long2 ki3 ti7 Iu5-tai7 liat8-ong5 e5 ki3-liok8 mah?  18). Ma2-na2-se kap i e5 liat8-chou2 tang5-khun3, bai5-chong3 ti7 i ka-ki7 kiong-lai7 e5 hng5, chiu7-si7 OU-sat e5 hng5.  I e5 kiaN2 A-bun5 soa3-chiap i choe3 ong5.
	19). A-bun5 che7-ui7 e5 si5, ji7-chap8-ji7 he3, ti7 Ia5-lou7-sat-leng2 choe3-ong5 lek8-ke3 nng7-ni5; i e5 lau7-bu2 mia5 kio3 Bi2-su-li7-bit8, si7 Iok-the5-pa lang5 Hap-lou2-su e5 cha-bou2-kiaN2.  20). I kiaN5 Ia5-ho5-hoa sou2 khoaN3-choe3 phaiN2 e5 su7, chhin-chhiuN7 i e5 lau7-pe7 Ma2-na2-se sou2-choe3-e5;  21). kiaN5 i e5 lau7-pe7 it-chhe3 sou2 kiaN5 e5 lou7, hok8-sai7 i e5 lau7-pe7 sou2 hok8-sai7 hiah e5 ngou2-siong7;  22). khi3-sak Ia5-ho5-hoa i e5 liat8-chou2 e5 Siong7-te3, bo5 kiaN5 Ia5-ho5-hoa e5 to7-lou7.  23). A-bun5 e5 jin5-sin5 poe7-poan7 i, thai5-si2 ong5 ti7 ong5-kiong-lai7.  24). Chong2-si7 kok-bin5 thai5-si2 hiah e5 poe7-poan7 A-bun5 ong5 e5 lang5.  Kok-bin5 chiu7 siat-lip8 i e5 kiaN2 Iok-se-a soa3-chiap i choe3-ong5.  25). A-bun5 ki5-u5 sou2 kiaN5 e5 su7, kiam2 bo5 ki3 ti7 Iu5-tai7 liat8-ong5 e5 ki3-liok8 mah?  26). Bai5-chong3 ti7 ka-ki7 e5 bong7, ti7 OU-sat e5 hng5.  I e5 kiaN2 Iok-se-a soa3-chiap i choe3 ong5.

[22]	Iok-se-a che7-ui7 e5 si5 poeh-he3, ti7 Ia5-lou7-sat-leng2 choe3-ong5 kiong7 saN-chap8-it ni5.  I e5 lau7-bu2 mia5 kio3 Ia5-ti2-tai7, si7 Pho-su-ka lang5 A-tai7-nga2 e5 cha-bou2-kiaN2.  2). I kiaN5 Ia5-ho5-hoa sou2 khoaN3-choe3 ho2 e5 su7, kiaN5 i e5 chou2 Tai7-pit8 it-chhe3 e5 lou7, bo5 phian cho2-iu7.
	3). Iok-se-a chap8-poeh ni5, ong5 chhe Bi2-su-lan5 e5 sun, A-sat-li7 e5 kiaN2, su-ki3 Sa-hoan, kau3 Ia5-ho5-hoa e5 tian7, hoan-hu3 i kong2,  4). Li2 chiuN7-khi3 kiN3 che3-si-thau5 Hi-lek8-ka, kah i sng3 hiah e5 toa3 jip8 Ia5-ho5-hoa tian7 e5 gun5, chiu7-si7 koan2-mng5--e5 tui3 peh-siN3 sou2 siu--e5; 5). hou7 in kau-hou7 choe3-kang lang5, chiu7-si7 koan2-li2 Ia5-ho5-hoa tian7 e5, hou7 in choan2-kau Ia5-ho5-hoa tian7-lai7 choe3-kang e5 lang5, thang siu-li2 tian7 phoa3-hoai7 e5 sou2-chai7;  6). chiu7-si7 choan2-kau bak8-chhiuN7, khi2-cho7 e5, kap thou5-chhiuN7, koh boe2 chha5-liau7, kap ke3-phah e5 chioh8, lai5 siu-li2 tian7.  7). Chong2-si7 kau-ke3 in e5 chhiu2 e5 gun5, bo5 kap in sng3; in-ui7 in choe3 tai7-chi3 seng5-sit8.
	8). Che3-si-thau5 Hi-lek8-ka ka7 su-ki3 Sa-hoan kong2, Goa2 ti7 Ia5-ho5-hoa tian7-lai7 ngou2-jian5 tit-tioh8 lut8-hoat e5 chheh.  Hi-lek8-ka chiong chheh kau-hou7 Sa-hoan, Sa-hoan chiu7 thak8 i.  9). Su-ki3 Sa-hoan kau3 ong5 hia, he5-hok ong5 kong2, Li2 e5 lou5-pok8 i2-keng chiong sou2 tit-tioh8 ti7 tian7-lai7 e5 gun5 piaN3-chhut-lai5, kau hou7 pan7-li2 Ia5-ho5-hoa tian7 e5 choe3-kang lang5.  10). Su-ki3 Sa-hoan koh ka7 ong5 kong2, Che3-si Hi-lek8-ka u7 theh8 chit8 pun2 chheh hou7 goa2.  Sa-hoan chiu7 ti7 ong5 e5 bin7-cheng5 thak8 i.  11). Ong5 thiaN-kiN3 lut8-hoat chheh e5 oe7, chiu7 thiah-lih8 i e5 saN.  12). Ong5 hoan-hu3 che3-si Hi-lek8-ka, kap Sa-hoan e5 kiaN2 A-hi-kam, Bi2-kai-a e5 kiaN2 A-kek-pho, su-ki3 Sa-hoan, kap ong5 e5 kun7-sin5 A-sat-nga2, kong2,  13). Lin2 khi3, ui7 goa2 , ui7 peh-siN3, ui7 Iu5-tai7 cheng3-lang5, chiong sou2 khioh-tioh8 chit pun2 chheh e5 oe7 mng7 Ia5-ho5-hoa; in-ui7 Ia5-ho5-hoa toa7 siu7-khi3 lan2, si7 in-ui7 lan2 e5 liat8-chou2 bo5 thiaN-than3 chit e5 chheh e5 oe7, bo5 chiau3 it-chhe3 sou2 ki3-chai3 lun7 lan2-e5 lai5 kiaN5.  14). Tui3 an2-ni che3-si Hi-lek8-ka, kap A-hi-kam, A-kek-pho, Sa-hoan, A-sat-nga2, long2 khi3 kiN3 lu2 sian-ti Hou7-lek8-tai7.  I si7 Hap-jiN2-hap-su e5 sun, Tek-oa2 e5 kiaN2, koan2-li2 le2-hok8 hit e5 Sa-liong5 e5 bou2; i tiam3 ti7 Ia5-lou7-sat-leng2 te7-ji7 khu.  In kap i kong2.  15). I ka7 in kong2, Ia5-ho5-hoa I2-sek-liat8 e5 Siong7-te3 an2-ni kong2, Lin2 khi3 he5-hok hit e5 chhe lin2 lai5 kiN3 goa2 e5 lang5, kong2,  16). Ia5-ho5-hoa an2-ni kong2, KhoaN3 ah, Goa2 beh kang3 chai-e7 ti7 chit sou2-chai7 kap ti7-chia khia7-khi2 e5 peh-siN3, chiu7-si7 Iu5-tai7 ong5 sou2 thak8 hit pun2 chheh e5 oe7.  17). In-ui7 in khi3-sak Goa2, sio-hiuN ti7 pat8 e5 siong7-te3, eng7 in e5 chhiu2 sou2-choe3--e5 kek Goa2 e5 siu7-khi3; sou2-i2 Goa2 siu7-khi3 chit sou2-chai7, chhin-chhiuN7 he2 toh8 bo5 soah.  18). Chong2-si7 chhe lin2 lai5 mng7 Ia5-ho5-hoa e5 Iu5-tai7 ong5, lin2 tioh8 an2-ni ka7 i kong2, Ia5-ho5-hoa I2-sek-liat8 e5 Siong7-te3 an2-ni kong2, Lun7-kau3 li2 sou2 thiaN-kiN3 e5 oe7,  19). chiu7-si7 thiaN-kiN3 Goa2 kong-kek chit sou2-chai7 kap khia7-khi2 ti7-chia e5 peh-siN3, sou2 kong2 beh hou7 i pha-hng siu7 chiu3-chou2; li2 e5 sim chiu7 nng2, li2 ka-ki7 khiam-pi ti7 Ia5-ho5-hoa e5 bin7-cheng5, koh thiah-lih8 li2 e5 saN, ti7 Goa2 e5 bin7-cheng5 thi5-khau3, Goa2 ia7 u7 thiaN-kiN3, che si7 Ia5-ho5-hoa kong2 e5.  20). Sou2-i2 Goa2 beh hou7 li2 kui li2 e5 liat8-chou2, li2 beh peng5-an kui-bong7; Goa2 sou2 beh kang3-loh8 ti7 chit sou2-chai7 it-chhe3 e5 chai-e7, li2 e5 bak8-chiu tek-khak boe7 khoaN3-kiN3.  In chiu7 to3-tng2--khi3 he5-hok ong5.

[23]	Ong5 chhe lang5 chu7-chip8 Iu5-tai7 kap Ia5-lou7-sat-leng2 e5 cheng3 tiuN2-lo2.  2). Ong5 chiu7 chiuN7-khi3 Ia5-ho5-hoa e5 tian7; Iu5-tai7 cheng3 lang5 kap khia7-khi2 Ia5-lou7-sat-leng2 e5 peh-siN3, kap che3-si, sian-ti, kap cheng3 peh-siN3, bo5-lun7 toa7-soe3, long2 kap i khi3.  Ong5 chiu7 chiong Ia5-ho5-hoa tian7-lai7 ngou2-jian5 tit-tioh8 iok e5 chheh it-chhe3 e5 oe7, thak8 hou7 in thiaN.  3). Ong5 khia7 ti7 thiau7-piN, ti7 Ia5-ho5-hoa e5 bin7-cheng5 lip8-iok, beh chin7-sim chin7-seng3 sun7-than3 Ia5-ho5-hoa, siu2 I e5 kai3-beng7, kap kan-cheng3 e5 oe7, kap lut8-le7, lai5 chiaN5 chit pun2 chheh sou2 ki3 lip8-iok e5 oe7.  Peh-siN3 long2 seng5-jin7 chit e5 iok.  4). Ong5 beng7-leng7 che3-si-thau5 Hi-lek8-ka, kap te7-ji7-kip e5 che3-si, kap kou3-mng5 e5 koaN, chiong ui7-tioh8 Pa-lek8, kap A-sia3-lah8, kap thiN-teng2 e5 ban7-siong7, sou2 cho7 hiah e5 khi3-ku7, poaN-chhut Ia5-ho5-hoa e5 tian7, sio i ti7 Ia5-lou7-sat-leng2 goa7, Khip-lun5 khoe-piN e5 chhan5, toa3 i e5 he2-hu kau3 Pek-tek8-li7.  5). Cheng5 Iu5-tai7 liat8-ong5 sou2 siat-lip8 pai3 ngou2-siong7 e5 che3-si, ti7 Iu5-tai7 hiah e5 siaN5, kap Ia5-lou7-sat-leng2 si3-ui5 e5 soaN-thau5-toaN5 sio-hiuN--e5, taN ong5 long2 lut i, ia7 lut hiah e5 sio-hiuN ti7 Pa-lek8, kap jit8, geh8, heng5-chhiN, i2-kip8 thiN-teng2 e5 ban7-siong7 e5.  6). I koh toa3 A-sia3-lah8 chhut Ia5-ho5-hoa e5 tian7, khi3 Ia5-lou7-sat-leng2 goa7, kau3 Khip-lun5 khoe, ti7 Khip-lun5 khoe sio i, tui5 i choe3 hun2, eng7 hit e5 hun2 ia7 ti7 peh-siN3 e5 bong7.  7). Koh hui2 Ia5-ho5-hoa tian7-lai7 loan5-tong5 e5 chhu3, chiu7-si7 hu7-lu2 ui7-tioh8 A-sia3-lah8 chit pou3-piN5 e5 sou2-chai7.  8). Koh tui3 Iu5-tai7 hiah e5 siaN5 toa3 hiah e5 che3-si chhut-khi3, phah la5-sam5 che3-si sio-hiuN e5 soaN-thau5-toaN5, tui3 Ka-pa kau3 Piat8-si7-pa; ia7 thiah-hui2 hiah e5 mng5 e5 soaN-thau5-toaN5, chiu7-si7 ti7 koan2-siaN5--e5 Iok-su-a e5 mng5-cheng5, chiu7-si7 lang5 jip8 siaN5-mng5 e5 to3-peng5.  9). chong2-si7 soaN-thau5-toaN5 e5 che3-si ti7 Ia5-lou7-sat-leng2, bo5 chiuN7 Ia5-ho5-hoa e5 toaN5, chi2-u7 ti7 in hiaN-ti7 tiong chiah8 bo5-kaN3-piaN2.  10). I koh phah la5-sam5 ti7 Pian7-him-lun3 e5 To5-hui2-tek8, bian2-tit lang5 ti7-hia hou7 in e5 kiaN2 cha-bou2-kiaN2 keng-ke3 he2, lai5 hian3 hou7 Mou5-lok8.  11). Koh tu5-khi3 Iu5-tai7 liat8-ong5 hian3 hou7 jit8-thau5 hiah e5 be2, ti7 jip8 Ia5-ho5-hoa tian7 e5 sou2-chai7, ti7 thai3-kam3 Na2-tan-bi2-lek8 oa2-kun7 leng2-long5 e5 chhu3; koh eng7 he2 sio jit8-thau5 hiah e5 chhia.  12). Iu5-tai7 liat8-ong5 ti7 A-hap-su e5 lau5-teng2 e5 chhu3-koa3 sou2 khi2 e5 che3-toaN5, kap Ma2-na2-se ti7 Ia5-ho5-hoa tian7 nng7 e5 iN7-tiong sou2 khi2 e5 toaN5, ong5 long2 hui2-hoai7--i, tui3 hit sou2-chai7 chhian-soa2--i, piaN3 i e5 hun2 ti7 Khip-lun5 khoe.  13). Chiong5-cheng5 I2-sek-liat8 ong5 Sou2-lo5-bun5 ti7 Ia5-lou7-sat-leng2 e5 thau5-cheng5, ti7 sia5-phiah-soaN e5 chiaN3-peng5, sou2 khi2 e5 soaN-thau5-toaN5, hok8-sai7 Se-tun3 lang5 kho2-ouN3 e5 A-su-tha-liok8, Mou5-ap lang5 kho2-ouN3 e5 Ki-boat8, A-bun5 lang5 kho2-ouN3 e5 Bi2-lek8-kong e5, ong5 long2 phah la5-sam5 i;  14). koh hui2-hoai7 hiah e5 thiau7-siong7, chho3 hiah e5 A-sia3-lah8, chiong lang5 e5 kut-thau5 chhiong-moa2 hiah e5 sou2-chai7.
	15). Ti7 Pek-tek8-li7 e5 toaN5, i2-kip8 Ni5-pat e5 kiaN2 Ia5-lo5-pho3-am3, hou7 I2-sek-liat8 hoan7-choe7--e5, sou2 khi2 e5 soaN-thau5-bio7; taN Iok-se-a hui2 hit e5 toaN5 kap soaN-thau5-bio7, koh sio i e5 soaN-thau5-bio7, tui5 i chiaN5 hun2; soa3 sio hit e5 A-sia3-lah8.  16). Iok-se-a oat8-tng2-sin khoaN3-kiN3 soaN--nih hiah e5 bong7, chiu7 chhe lang5 khi3 theh8 bong7-lai7 e5 kut-thau5, sio ti7 toaN5-teng2, lai5 phah la5-sam5 i; chiau3 Ia5-ho5-hoa sou2 kong2, chiu7-si7 cheng5 soan-thoan5 chiah e5 tai7-chi3 Siong7-te3 e5 lou5-pok8 sou2 soan-thoan5 e5.  17). Iok-se-a kong2, Goa2 sou2 khoaN3-kiN3 e5 chioh8-pi si7 sim2-mih8? Hit e5 siaN5 e5 lang5 ka7 i kong2, Cheng5 u7 Siong7-te3 e5 lou5-pok8 tui3 Iu5-tai7 lai5, tai7-seng kong2 li2 hian7-kim sou2 choe3 e5 su7 lai5 kong-kek Pek-tek8-li7 e5 toaN5--e5; chit-e5 si7 i e5 bong7.  18). I kong2, Boh8-tit chhap i, lang5 m-thang chhian-soa2 i e5 kut-thau5.  In chiu7 bo5 tang7-tioh8 i e5 kut-thau5, ia7 bo5 tang7-tioh8 tui3 Sat-ma2-li7-a lai5 hit e5 sian-ti e5 kut-thau5.  19). Sat-ma2-li7-a hiah e5 siaN5-lai7 soaN-thau5 e5 chhu3, chiu7-si7 cheng5 I2-sek-liat8 chiah e5 ong5 sou2 khi2 lai5 kek Ia5-ho5-hoa e5 siu7-khi3-e5, taN Iok-se-a hui2 i; chiau3 i sou2 kiaN5 ti7 Pek-tek8-li7--e5 lai5 kiaN5 ti7 in;  20). koh thai5-si2 hit sou2-chai7 soaN-thau5-bio7 e5 che3-si ti7 toaN5-teng2; ia7 sio lang5 e5 kut-thau5 ti7 toaN5-teng2; chiah to3-khi3 Ia5-lou7-sat-leng2.
	21). Ong5 beng7-leng7 cheng3 peh-siN3 kong2, Tioh8 siu2 poaN5-ke3-choeh lai5 hok8-sai7 Ia5-ho5-hoa lin2 e5 Siong7-te3, chiau3 chit e5 iok e5 chheh sou2-ki3-e5.  22). Tui3 su7-su ti7-li2 I2-sek-liat8 e5 si5, kap I2-sek-liat8 liat8-ong5, Iu5-tai7 liat8-ong5 e5 si5, sit8-chai7 be7 u7 siu2 chhin-chhiuN7 chit-ho7 e5 poaN5-ke3-choeh.  23). Chi2-u7 Iok-se-a ong5 chap8-poeh ni5 ti7 Ia5-lou7-sat-leng2 siu2 chit e5 poaN5-ke3-choeh hok8-sai7 Ia5-ho5-hoa.
	24). Iu5-tai7 toe7 kap Ia5-lou7-sat-leng2 sou2 u7 thiau3-tang5--e5, choe3 sai-kong-e5, kap ke-lai7 e5 ngou2-siong7, kap sin5-put8, kap it-chhe3 kho2-ouN3 e5 mih8, Iok-se-a long2 tu5 i, lai5 chiaN5 lut8-hoat e5 oe7, si7 ki3 ti7 che3-si Hi-lek8-ka ti7 Ia5-ho5-hoa e5 tian7 sou2 tit-tioh8 e5 chheh sou2 ki3 e5.  25). Ti7 Iok-se-a i2-cheng5 bo5 u7 ong5 chhin-chhiuN7 i chin7-sim chin7-seng3 chin7-lat8 kui-ng3 Ia5-ho5-hoa, chiau3 Mou5-se it-chhe3 e5 lut8-hoat; ti7 i i2-au7, ia7 bo5 chhut chit8 e5 ong5 chhin-chhiuN7 i.
	26). Chong2-si7 Ia5-ho5-hoa bo5 soah I beng2-liat8 e5 toa7 siu7-khi3, chiu7-si7 I tui3 Iu5-tai7 hoat-chhut e5 siu7-khi3, si7 in-ui7 Ma2-na2-se sou2 kek-tioh8 I siu7-khi3 hiah e5 su7.  27). Ia5-ho5-hoa kong2, Goa2 beh chhian-soa2 Iu5-tai7 li7-khui Goa2 e5 bin7-cheng5, chhin-chhiuN7 chhian-soa2 I2-sek-liat8 chit8-iuN7; Goa2 beh khi3-sak Goa2 sou2 keng2 chit e5 siaN5, chiu7-si7 Ia5-lou7-sat-leng2, kap chit keng tian7, chiu7-si7 Goa2 chi2 i lai5 kong2, goa2 e5 mia5 beh ti7-hia--e5.  28). Iok-se-a ki5-u5 e5 su7, kiN3 i sou2 kiaN5 e5, kiam2 bo5 long2 ki3 ti7 Iu5-tai7 liat8-ong5 e5 ki3-liok8 mah?  29). Iok-se-a e5 ni5-kan, Ai-kip8 ong5 Hoat-lo2-ni5-ko chiuN7 Pek-lah8 ho5, kong-kek A-sut8 ong5, Iok-se-a khi3 ti2-tng i; Ai-kip8 ong5 tu2-tioh8 Iok-se-a ti7 Bi2-kiat-to chiu7 thai5 i.  30). I e5 jin5-sin5 eng7 chhia chai3 i e5 sin-si tui3 Bi2-kiat-to, toa3 i kau3 Ia5-lou7-sat-leng2, bai5-chong3 ti7 i pun2-sin e5 bong7.  Kok-bin5 chiong Iok-se-a e5 kiaN2 Iok-hap-su eng7 iu5 boah i, siat-lip8 i choe3 ong5, soa3-chiap i e5 lau7-pe7.
	31). Iok-hap-su che7-ui7 e5 si5, ji7-chap8-saN he3, ti7 Ia5-lou7-sat-leng2 choe3 ong5 saN-geh8-jit8.  I e5 lau7-bu2 mia5 Hap-bou2-tha, si7 Lip8-na2 lang5 Ia5-li7-bi2 e5 cha-bou2-kiaN2.  32). I kiaN5 Ia5-ho5-hoa sou2 khoaN3-choe3 phaiN2 e5 su7, chiau3 i e5 liat8-chou2 it-chhe3 sou2 kiaN5--e5.  33). Hoat-lo2-ni5-ko koaiN-kim3 i ti7 Hap-ma2 toe7 e5 Li7-pi2-lah8, hou7 i bo5 choe3 ong5 ti7 Ia5-lou7-sat-leng2; koh hou7 hit-kok chin3-kong3 gun5 chit8-pah tha-lian5-tek, kim chit8 tha-lian5-tek.  34). Hoat-lo2-ni5-ko siat-lip8 Iok-se-a e5 kiaN2 I2-li7-a-keng3 soa3-chiap i e5 lau7-pe7 Iok-se-a choe3 ong5, ka7 i koe2-mia5 kio3 Iok-nga2-keng3; ia7 toa3 Iok-hap-su kau3 Ai-kip8; i chiu7 si2 ti7-hia.  35). Iok-nga2-keng3 eng7 gun5 kap kim hou7 Hoat-lo2, chiau3 Hoat-lo2 e5 beng7-leng7, tui3 hit toe7-hng siu gun5 lai5 hou7 i, kiong5-thiu hit toe7-hng peh-siN3 e5 kim-gun5, tak8-lang5 chiau3 sou2 phai3 tiaN7-tioh8--e5, lai5 hou7 Hoat-lo2-ni5-ko.
	36). Iok-nga2-keng3 che7-ui7 e5 si5, ji7-chap8-gou7 he3, ti7 Ia5-lou7-sat-leng2 choe3 ong5, kiong7 chap8-it ni5.  I e5 lau7-bu2 mia5 kio3 Se-pou3-tai7, si7 Lou2-ma2 lang5 Pi3-tai7-nga2 e5 cha-bou2-kiaN2.  37). Iok-nga2-keng3 kiaN5 Ia5-ho5-hoa sou2 khoaN3-choe3 phaiN2 e5 su7, chiau3 i e5 liat8-chou2 it-chhe3 sou2 kiaN5 e5.

[24]	Iok-nga2-keng3 e5 ni5-kan, Pa-pi2-lun5 ong5 Ni5-pou3-kah-ni5-sat chiuN7-lai5.  Iok-nga2-keng3 hok8-sai7 i saN ni5; au7-lai5 hoan2-tng2 poe7-gek8 i.  2). Ia5-ho5-hoa chhe Ka-lek8-ti2 e5 kun-tui7, A-lan5 e5 kun-tui7, Mou5-ap e5 kun-tui7, kap A-bun5 e5 kun-tui7, lai5 kong-kek i; koh chhe in kong-kek Iu5-tai7 beh biat8 i; chiau3 Ia5-ho5-hoa thok I e5 lou5-pok8 chiah e5 sian-ti sou2 kong2 e5.  3). Chit e5 su7 lim5-kau3 Iu5-tai7, sit8-chai7 si7 tui3 Ia5-ho5-hoa e5 beng7-leng7 beh chhian-soa2 i, li7-khui I e5 bin7-cheng5; che long2 si7 in-ui7 Ma2-na2-se e5 choe7, chiau3 i it-chhe3 sou2 kiaN5 e5;  4). ia7 ui7-tioh8 i lau5 bo5-choe7 e5 lang5 e5 huih, in-ui7 i eng7 bo5-choe7 e5 lang5 e5 huih chhiong-moa2 Ia5-lou7-sat-leng2; chit e5 choe7 Ia5-ho5-hoa m7-kheng2 sia3-bian2.  5). Iok-nga2-keng3 ki5-u5 e5 su7, kiN3 i sou2 kiaN5 e5, kiam2 bo5 long2 ki3 ti7 Iu5-tai7 liat8-ong5 e5 ki3-liok8 mah?  6). Iok-nga2-keng3 kap i e5 liat8-chou2 tang5-khun3; i e5 kiaN2 Iok-nga2-kun soa3-chiap i choe3-ong5.  7). Ai-kip8 ong5 bo5 koh tui3 i e5 toe7 chhut-lai5; in-ui7 Pa-pi2-lun5 u7 ong5 chhu2 kiN3 siok8 Ai-kip8 ong5 e5 toe7, tui3 Ai-kip8 sio2-ho5, kau3 Pek-lah8 ho5.
	8). Iok-nga2-kun che7-ui7 e5 si5, chap8-poeh-he3, ti7 Ia5-lou7-sat-leng2 choe3 ong5 saN-geh8-jit8; i e5 lau7-bu2 mia5 kio3 Ni5-hou7-si-tha, si7 Ia5-lou7-sat-leng2 lang5 I2-li7-na2-tan e5 cha-bou2-kiaN2.  9). Iok-nga2-kun kiaN5 Ia5-ho5-hoa sou2 khoaN3-choe3 phaiN2 e5 su7, chiau3 i e5 lau7-pe7 it-chhe3 sou2 kiaN5.
	10). Hit-si5 Pa-pi2-lun5 ong5 Ni5-pou3-kah-ni5-sat e5 jin5-sin5 chiuN7 lai5 Ia5-lou7-sat-leng2, ui5-khun3 hit e5 siaN5.  11). Tng i e5 jin5-sin5 ui5-khun3 siaN5 e5 si5, Pa-pi2-lun5 ong5 Ni5-pou3-kah-ni5-sat chiu7 lai5.  12). Iu5-tai7 ong5 Iok-nga2-kun chhut siaN5 kau3 Pa-pi2-lun5 ong5 hia, i kap i e5 lau7-bu2, kap i e5 jin5-sin5, siu2-leng2, thai3-kam3, long2 khi3.  Pa-pi2-lun5 ong5 liah8 i; ti7 i choe3 ong5 te7-poeh ni5.  13). Koh chiong Ia5-ho5-hoa tian7-lai7 e5 po2-mih8, kap ong5-kiong e5 po2-mih8, long2 tui3 hia theh8-khi3; chiong I2-sek-liat8 ong5 Sou2-lo5-bun5 sou2 cho7 Ia5-ho5-hoa tian7-lai7 e5 kim-khi3, long2 phah-phoa3, chiau3 Ia5-ho5-hoa sou2 kong2 e5 oe7;  14). koh chiong Ia5-lou7-sat-leng2 e5 cheng3 peh-siN3, kap cheng3 siu2-leng2, i2-kip8 sou2 u7 toa7 koan5-leng5 e5 iong2-su7, kiong7 chit8-ban7 lang5, lian5 it-chhe3 e5 kang-chhiuN7, thih-chhiuN7, long2 liah8-khi3; tu5 kok-lai7 kek8 song3-hiong e5 lang5 i2-goa7, bo5 chhun chit8-e5;  15). ia7 toa3 Iok-nga2-kun kau3 Pa-pi2-lun5, kap thai3-hou7, hou7-hui, thai3-kam3, kap kok-lai7 e5 toa7-koaN, long2 liah8 i tui3 Ia5-lou7-sat-leng2 kau3 Pa-pi2-lun5.  16). Koh chiong it-chhe3 e5 iong2-su7 chhit-chheng lang5, kap kang-chhiuN7, thih-chhiuN7, chit8-chheng lang5, long2 si7 iong2-chong3 oe7 chiuN7-tin7-e5, Pa-pi2-lun5 ong5 long2 liah8 i kau3 Pa-pi2-lun5.  17). Pa-pi2-lun5 ong5 siat-lip8 Iok-nga2-kun e5 chek Ma2-tham3-nga2 choe3 ong5 soa3-chiap i, oaN7 i e5 mia5 kio3 Se-ti2-ka.
	18). Se-ti2-ka che7-ui7 e5 si5, ji7-chap8-it he3, ti7 Ia5-lou7-sat-leng2 choe3 ong5 chap8-it ni5; i e5 lau7-bu2 mia5 Hap-bou7-tha, si7 Lip8-na2 lang5 Ia5-li7-bi2 e5 cha-bou2-kiaN2.  19). I kiaN5 Ia5-ho5-hoa sou2 khoaN3-choe3 phaiN2 e5 su7, chiau3 Iok-nga2-keng3 it-chhe3 sou2 kiaN5 e5.  20). Ia5-lou7-sat-leng2 kap Iu5-tai7 tu2-tioh8 chiah e5 su7, si7 in-ui7 Ia5-ho5-hoa hoat-chhut siu7-khi3, beh tui3 I e5 bin7-cheng5 koaN2-chhut in.

[25]	Se-ti2-ka poe7-poan7 Pa-pi2-lun5 ong5.  Tng i che7-ui7 te7-kau2 ni5, chap8-geh8 chhoe-chap8, Pa-pi2-lun5 ong5 Ni5-pou3-kah-ni5-sat chhoa7 i choan5-kun lai5 kong-kek Ia5-lou7-sat-leng2, ti7 siaN5 e5 tui3-bin7 chat-iaN5, koh ti7 si3-ui5 choh thou5-tui kong-kek siaN5.  2). Tui3 an2-ni siaN5 siu7 ui5-khun3, tit8-kau3 Se-ti2-ka ong5 chap8-it ni5.  3). Si3-geh8 chhoe-kau2 jit8, siaN5-lai7 ki-hng chin siong-tiong7, ti3-kau3 hit sou2-chai7 e5 peh-siN3 long2 bo5 bi2-niu5.  4). SiaN5 siu7 kong-phoa3, it-chhe3 e5 peng-teng thau3-mi5, tui3 oa2-kun7 ong5 e5 hng5, nng7 e5 siaN5-chhiuN5 tiong e5 mng5 hit tiau5 lou7 to5-chau2.  Ka-lek8-ti2 lang5 tu2-tu2 ti7 si3-ui5 kong-kek siaN5, ong5 chiu7 tui3 A-lah8-pa e5 lou7 to5-chau2.  5). Ka-lek8-ti2 e5 kun-peng tui-jip ong5, ti7 Ia5-li7-ko e5 piN5-iuN5 tui-tioh8 i, i e5 choan5-kun long2 li7-khui i si3-soaN3.  6). In liah8-tioh8 ong5, toa3 kau3 Li7-pi2-lah8 Pa-pi2-lun5 ong5 hia, chiu7 sim2-phoaN3 i.  7). Ti7 Se-ti2-ka e5 bak8-chiu cheng5, thai5-si2 Se-ti2-ka hiah e5 kiaN2, koh iah Se-ti2-ka nng7-lui2 bak8-chiu, eng7 thih-lian7 lian7 i, toa3 i kau3 Pa-pi2-lun5.
	8). Pa-pi2-lun5 ong5 Ni5-pou3-kah-ni5-sat ong5 chap8-kau2 ni5, gou7-geh8 chhoe-chhit jit8, kun-sui5 Pa-pi2-lun5 ong5 e5 si7-oe7-tiuN2 Ni5-pou3-sat-lah8-tan3 kau3 Ia5-lou7-sat-leng2;  9). eng7 he2 sio Ia5-ho5-hoa e5 tian7, kap ong5-kiong, koh eng7 he2 sio Ia5-lou7-sat-leng2 it-chhe3 e5 chhu3, chiu7-si7 hu3-kui3 ke e5 chhu3.  10). Kun-te3 si7-oe7-tiuN2 Ka-lek8-ti2 e5 choan5-kun, chiu7 thiah-hui2 Ia5-lou7-sat-leng2 si3-ui5 e5 siaN5-chhiuN5.  11). Hit-si5 si7-oe7-tiuN2 Ni5-pou3-sat-lah8-tan3, chiong lau5 ti7 siaN5-lai7 sou2 chhun e5 peh-siN3, kap hiah e5 tau5-hang5 Pa-pi2-lun5 ong5 e5, i2-kip8 cheng3-lang5 tiong sou2 chhun-e5, long2 liah8-khi3.  12). Tok8-tok8 si7-oe7-tiuN2 lau5 te7-it song3-hiong-e5, hou7 in ti7-li2 phu5-to5-hng5 kap cheng3-choh.  13). Ia5-ho5-hoa tian7-lai7 e5 tang5-thiau7, kap Ia5-ho5-hoa tian7-lai7 e5 phun5-cho7, i2-kip8 tang5-hai2, Ka-lek8-ti2 lang5 long2 phah-phoa3, chiong hiah e5 tang5 un7-kau3 Pa-pi2-lun5;  14). koh toa3-khi3 tiaN2, thuh-a2, chian2-to, oaN2, kap sou2 eng7 it-chhe3 e5 tang5-khi3;  15). he2-lou5, poaN5, it-chhe3 kim-khi3 e5 kim, gun5-khi3 e5 gun5, si7-oe7-tiuN2 long2 toa3-khi3.  16). Koh toa3 Sou2-lo5-bun5 ong5 ui7 Ia5-ho5-hoa e5 tian7 sou2 chhong3 nng7 ki thiau7, chit8 e5 tang5-hai2, kap hiah e5 cho7; chiah e5 khi3-ku7 e5 tang5 boe7-oe7 chhin3 i e5 khin-tang7.  17). Chit ki thiau7 koaiN5 chap8-poeh tiu2, i e5 teng2-bin7 u7 tang5 e5 thiau7-tau2; thiau7-tau2 koaiN5 saN-tiu2; thiau7-tau2 e5 chiu-ui5 u7 bang7-a2 kap siah8-liu5, long2 si7 tang5 choe3 e5; te7-ji7 ki thiau7 siang5 chit8 khoan2, ia7 u7 bang7-a2.
	18). Si7-oe7-tiuN2 liah8 che3-si-thau5 Se-lai5-nga2, kap te7 ji7 kip e5 che3-si Se-hoan-a, kap saN e5 kou3-mng5--e5;  19). koh tui3 siaN5-lai7 liah8 chit8 e5 koan2-peng e5 koaN, kap ti7 siaN5-lai7 sou2 tu2-tioh8 siong5-siong5 kiN3 ong5 e5 bin7 e5 gou7 lang5, kap kun-tiuN2 e5 su-ki3 tiam2-sng3 peh-siN3 e5, i2-kip8 siaN5-tiong sou2 tu2-tioh8 e5 kok-bin5 lak8-chap8 lang5.  20). Si7-oe7-tiuN2 Ni5-pou3-sat-lah8-tan3 chiong chiah e5 lang5 toa3 kau3 Li7-pi2-lah8, Pa-pi2-lun5 ong5 hia.  21). Pa-pi2-lun5 ong5 phah in ti7 Hap-ma2 toe7 e5 Li7-pi2-lah8, thai5-si2 in.  An2-ni Iu5-tai7 e5 peh-siN3 siu7-liah8 li7-khui pun2-toe7.  22). Lun7-kau3 Iu5-tai7 kok chhun e5 peh-siN3, chiu7-si7 Pa-pi2-lun5 ong5 Ni5-pou3-kah-ni5-sat sou2 lau5--e5, ong5 siat-lip8 Sa-hoan e5 sun, A-hi-kam e5 kiaN2, Ki-tai7-li7, koan2-hat in.
	23). Cheng3 kun-tiuN2 kap siok8 in e5 lang5, thiaN-kiN3 Pa-pi2-lun5 ong5 siat-lip8 Ki-tai7-li7 koan2-hat in.  Tui3 an2-ni Ni5-tham3-nga2 e5 kiaN2 I2-sit8-ma2-li7, ka-li7-a e5 kiaN2 Iok-hap-lan5, Ni5-to5-hoat e5 lang5 Tan-hou7-biat8 e5 kiaN2 Se-lai5-nga2, Ma2-ka lang5 e5 kiaN2 Nga2-sat-ni5-a, kap siok8 in e5 lang5, long2 kau3 Bi2-su-pa kiN3 Ki-tai7-li7.  24). Ki-tai7-li7 tui3 in kap siok8 in e5 lang5 chiu3-choa7, kong2, Lin2 boh8-tit kiaN Ka-lek8-ti2 e5 jin5-sin5; choe3 lin2 tiam3 chit sou2-chai7, hok8-sai7 Pa-pi2-lun5 ong5, chiu7 thang tit-tioh8 hok-khi3.  25). Chhit-geh8-kan ong5-chhin I2-li7-sa-ma2 e5 sun, Ni5-tham3-nga2 e5 kiaN2, I2-sit8-ma2-li7, toa3 chap8-lang5 kap i lai5, phah-si2 Ki-tai7-li7 i2-kip8 kap i ti7 Bi2-su-pa e5 Iu5-tai7 lang5, kap Ka-lek8-ti2 lang5.  26). Tui3 an2-ni cheng3 peh-siN3 bo5-lun7 toa7-soe3, kap hiah e5 kun-tiuN2, long2 khi2-lai5 khi3 Ai-kip8; in-ui7 kiaN Ka-lek8-ti2 lang5 e5 ian5-kou3.
	27). Iu5-tai7 ong5 Iok-nga2-kun siu7-liah8 liau2-au7 te7 saN-chap8-chhit ni5, Pa-pi2-lun5 ong5 I2-bi7-bi2-lo5-tat8 goan5--ni5, chap8-ji7 geh7 ji7-chap8-chhit jit8, ku2-khi2 Iu5-tai7 ong5 Iok-nga2-kun, pang3 i chhut-kaN.  28). Iah8 eng7 ho2-oe7 an-ui3 i, hou7 i e5 ui7 khah-koaiN5 ki5-u5 chiah e5 ong5 e5 ui7, chiu7-si7 kap i tang5 ti7 Pa-pi2-lun5 e5.  29). Thng3--khi3 i kaN-lai7 sou2 chheng7 e5 saN, chit8-si3-lang5 kap Pa-pi2-lun5 ong5 saN-kap chiah8.  30). Pa-pi2-lun5 ong5 siuN2-su3 i sou2 khiam3-eng7 e5 sit8-but8, jit8-jit8 hou7 i chit8-hun7, chit8-si3-lang5 long2 si7 an2-ni.


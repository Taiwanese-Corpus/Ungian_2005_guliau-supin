	I Sat-Bou2-JiN2 (9)
[1]	I2-hoat-lian5 soaN-toe7 e5 Lah8-ma2-so-hui, u7 chit8 e5 I2-hoat-lian5 lang5 mia5-kio3 I2-li7-ka-na2, si7 Sou-hut e5 goan5-sun, Thok-hou7 e5 cheng-sun, I2-li7-hou7 e5 sun, Ia5-lo5-han2 e5 kiaN2.  2). I u7 nng7 e5 bou2, chit8-e5 mia5 Hap-na2, chit8-e5 mia5 Pi2-ni5-na2; Pi2-ni5-na2 u7 kiaN2-ji5, Hap-na2 bo5 kiaN2-ji5.  3). Chit-lang5 tak8-ni5 tui3 i e5 pun2-siaN5 chiuN7-khi3 kau3 Si7-lo5, beh keng3-pai3, ia7 beh che3-su7 ban7-kun e5 Ia5-ho5-hoa; I2-li7 nng7 e5 kiaN2 Ho5-hut-ni5 Hui-ni5-hap ti7-hia choe3 Ia5-ho5-hoa e5 che3-si.  4). I2-li7-ka-na2 hian3-che3 e5 jit8, pun che3-bah hou7 i e5 bou2 Pi2-ni5-na2, kap i e5 kiaN2 cha-bou2-kiaN2;  5). chong2-si7 pun hou7 Hap-na2 e5 si7 siang-hun7, in-ui7 i thiaN3 Hap-na2; na7-si7 Ia5-ho5-hoa koaiN-bat8 i e5 thai.  6). Kap i choe3 tui3-thau5 e5 Pi2-ni5-na2 toa7-toa7 kek i, beh hou7 i iu-bun7; in-ui7 Ia5-ho5-hoa koaiN-bat8 i e5 thai.  7). I chiuN7 kau3 Ia5-ho5-hoa e5 chhu3 e5 si5, I2-li7-ka-na2 ni5-ni5 an2-ni kiaN5, Pi2-ni5-na2 iu5-goan5 kek i; i chiu7 thi5-khau3, soa3 m7-chiah8.  8). I e5 tiong7-hu I2-li7-ka-na2 ka7 i kong2, Hap-na2 ah, li2 siaN2-su7 thi5-khau3? siaN2-su7 m7-chiah8? siaN2-su7 sim iu-bun7 ah? goa2 tui3-ti7 li2 kiam2 bo5 pi2 chap8 e5 kiaN2 khah-ho2 mah?
	9). In ti7 Si7-lo5 lim-chiah8 liau2-au7, Hap-na2 chiu7 khi2-lai5.  Che3-si I2-li7 ti7 Ia5-ho5-hoa tian7 e5 mng5-khia7-piN che7 ti7 i e5 ui7.  10). Hap-na2 e5 sim-lai7 iu-khou2, ki5-to2 Ia5-ho5-hoa lai5 toa7 thi5-khau3;  11). he7-goan7 kong2, Ban7-kun e5 Ia5-ho5-hoa ah, Li2 na7 ko2-jian5 sui5-loh8 khoaN3-kou3 Li2 e5 lu2-pi7 e5 kan-lan5, koh siau3-liam7 goa2, bo5 boe7-ki3-tit Li2 e5 lu2-pi7, siuN2-su3 Li2 e5 lu2-pi7 siN ta-pou-kiaN2, goa2 beh hou7 i kui ti7 Ia5-ho5-hoa kau3 chit8-si3-lang5, thi3-thau5-to bo5 kau3 i e5 thau5-khak.  12). Hap-na2 ti7 Ia5-ho5-hoa e5 bin7-cheng5 tit8-tit8 ki5-to2 e5 si5, I2-li7 chu3-bak8 khoaN3 i e5 chhui3.  13). TaN Hap-na2 sim-lai7 cheng7-cheng7 kiu5, chi2-u7 chhui3-tun5 tin2-tang7, bo5 thiaN-kiN3 siaN; sou2-i2 I2-li7 liah8-choe3 i si7 chiu2-chui3.  14). I2-li7 ka7 i kong2, Li2 beh chui3 kau3 ti7-si5 ah? Li2 m7-thang koh lim chiu2.  15). Hap-na2 in3 kong2, Goa2 e5 chu2 ah, m7-si7 an2-ni; goa2 si7 sim-lai7 iu-khou2 e5 hu7-jin5-lang5, poh8-chiu2 kau7-chiu2 goa2 long2 bo5 lim; tok8-tok8 ti7 Ia5-ho5-hoa e5 bin7-cheng5 thou3-chhut sim-cheng5;  16). boh8-tit liah8 li2 e5 lu2-pi7 choe3 phaiN2 tek-heng7 e5 hu7-lu2, in-ui7 goa2 kau3-taN tui3 goa2 e5 toa7 iu-bun7 siu7 kek-khi3 lai5 kong2.  17). I2-li7 in3 i kong2, Li2 thang peng5-an to3-khi3; goan7 I2-sek-liat8 e5 Siong7-te3 un2-chun2 li2 sou2 tui3 I kiu5 e5.  18). Hap-na2 kong2, Goan7 li2 e5 lu2-pi7 tit-tioh8 un ti7 li2 e5 bin7-cheng5.  Hu7-jin5-lang5 chiu7 to3--khi3, lai5 lim-chiah8, chiu7 bo5 koh-chai3 tai3-iu-iong5.  19). Keh-jit8 in cha2-cha2 khi2-lai5, ti7 Ia5-ho5-hoa e5 bin7-cheng5 keng3-pai3, chiu7 to3-khi3 Lah8-ma2, kau3 i e5 ke.  I2-li7-ka-na2 kap bou2 Hap-na2 tang5-pang5; Ia5-ho5-hoa siau3-liam7 Hap-na2.  20). Hap-na2 chiu7 hoai5-in7; kau3-si5 chiu7 siN chit8 e5 kiaN2, ka7 i ho7-mia5 kio3 Sat-bou2-jiN2, kong2, Che si7 goa2 tui3 Ia5-ho5-hoa kiu5-e5.
	21). Hit-lang5 I2-li7-ka-na2 kap i e5 thong-ke long2 chiuN7-khi3, beh eng7 tak8-ni5 e5 che3-su7 kap i sou2 he7 e5 goan7 hian3-hou7 Ia5-ho5-hoa.  22). Chong2-si7 Hap-na2 bo5 chiuN7-khi3; ka7 i e5 tiong7-hu kong2, Theng3-hau7 gin2-na2 tng7-lin, goa2 chiu7 toa3 i chiuN7-khi3, hou7 i tiau5-kiN3 Ia5-ho5-hoa, eng2-oan2 tiam3 ti7-hia.  23). I e5 tiong7-hu I2-li7-ka-na2 ka7 i kong2, Chiau3 li2 sou2 khoaN3-choe3 ho2-e5 lai5 kiaN5, thang theng3-hau7 gin2-na2 tng7-lin; chong2-si7 goan7 Ia5-ho5-hoa eng3-giam7 I e5 oe7.  Tui3 an2-ni hu7-jin5-lang5 ti7 ke-lai7 io kiaN2, kau3 tng7-lin.  24). I2-keng ka7 i tng7-lin, chiu7 chhoa7 i saN-kap chiuN7 Si7-lo5, kau3 Ia5-ho5-hoa e5 chhu3; koh toa3 saN chiah gu5-kang2, chit8 i-hoat iu3 e5 mi7-hun2, chit8 phe5-te7 chiu2; hit-si5 gin2-na2 iau2 soe3-han3.  25). In thai5 chit8 chiah gu5-kang2, chiu7 chhoa7 gin2-na2 kau3 I2-li7 e5 bin7-cheng5.  26). Hu7-jin5-lang5 kong2, Goa2 e5 chu2 ah, goa2 ki2 li2 e5 oah8-mia7 lai5 chiu3-choa7, goa2 e5 chu2 ah, cheng5 khia7 ti7 li2 chia, ki5-kiu5 Ia5-ho5-hoa e5, hit e5 hu7-jin5-lang5 chiu7-si7 goa2.  27). Goa2 kiu5 ai3 tit-tioh8 chit e5 gin2-na2; Ia5-ho5-hoa i2-keng siuN2-su3 goa2 sou2 tui3 I kiu5 e5;  28). sou2-i2 goa2 eng7 chit e5 gin2-na2 heng5 Ia5-ho5-hoa, i chit8-si3-lang5 heng5 Ia5-ho5-hoa.  Chiu7 ti7-hia keng3-pai3 Ia5-ho5-hoa.

[2]	Hap-na2 ki5-to2 kong2,
	Goa2 e5 sim in-ui7 Ia5-ho5-hoa lai5 khoai3-lok8,
	Goa2 e5 kak in-ui7 Ia5-ho5-hoa lai5 kiah8-koaiN5;
	Goa2 ng3 tui3-tek8 kaN2 kong2 toa7-oe7,
	In-ui7 goa2 ui7-tioh8 Li2 e5 chin2-kiu3 lai5 hoaN-hi2.
2)	Bo5 u7 seng3--e5 chhin-chhiuN7 Ia5-ho5-hoa;
	Li2 i2-goa7 bo5 pat8 e5;
	Ia7 bo5 chioh8-poaN5 chhin-chhiuN7 lan2 e5 Siong7-te3.
3)	Lin2 m7-thang chu7-khoa kong2 kiau-ngou7 e5 oe7;
	Ia7 m7-thang hou7 lam7-sam2 e5 oe7 chhut li2 e5 chhui3;
	In-ui7 Ia5-ho5-hoa si7 ti3-sek e5 Siong7-te3,
	Lang5 e5 kiaN5-choe3 hou7 I phoe-pheng5.
4)	Iong2-su7 e5 keng i2-keng at-chih8;
	Tioh8-tak e5 lang5 eng7 khui3-lat8 ha5-io.
5)	Pa2-chiok-e5, hou7 lang5 chhiaN3 lai5 than3-chiah8;
	Iau-e5, bo5 koh iau;
	Boe7 seng-iok8 e5, siN chhit e5 kiaN2,
	U7 choe7-choe7 kiaN2-e5, hoan2-tng2 soe-jiok8.
6)	Ia5-ho5-hoa hou7 lang5 si2, ia7 hou7 lang5 oah8;
	Hou7 lang5 loh8 im-kan, ia7 hou7 lang5 khi2-lai5.
7)	Ia5-ho5-hoa hou7 lang5 song3-hiong, ia7 hou7 lang5 ho2-giah8;
	Hou7 lang5 kang3-ke7, ia7 hou7 lang5 seng-koaiN5.
8)	I tui3 tin5-ai seng-koaiN5 song3-hiong lang5,
	Tui3 pun3-so3-tui ko-seng khiam3-kheh e5 lang5,
	Hou7 in kap siu2-leng2 saN-kap che7,
	Soa3-chiap eng5-kng e5 cho7-ui7;
	In-ui7 toe7 e5 thiau7 siok8 ti7 Ia5-ho5-hoa,
	I chiong se3-kai3 an-ti3 ti7 hi2 teng2-bin7.
9)	I beh po2-siu2 I seng3--e5 e5 kha,
	Hou7 phaiN2-lang5 ti7 ou-am3-tiong cheng7-chauh-chauh;
	In-ui7 lang5 oa2-kho3 khui3-lat8 boe7-oe7 khah-iaN5.
10)	Kap Ia5-ho5-hoa saN-chiN-e5 beh siu7 phah-chhui3;
	I beh tui3 thiN eng7 lui5 phah i;
	Ia5-ho5-hoa beh sim2-phoaN3 toe7 e5 kek8-thau5;
	SiuN2-su3 khui3-lat8 hou7 I e5 ong5,
	Ku2-khi2 I siu7 boah-iu5--e5 e5 kak.
11). I2-li7-ka-na2 to3-khi3 Lah8-ma2 kau3 i e5 ke.  Hit e5 gin2-na2 ti7 che3-si I2-li7 e5 bin7-cheng5 hok8-sai7 Ia5-ho5-hoa.
	12). I2-li7 hiah e5 kiaN2 si7 hui2-lui7, m7-bat Ia5-ho5-hoa.  13). Che3-si ti7 peh-siN3 e5 le7, chiu7-si7 kiN3-na7 lang5 hian3-che3 teh chu2-bah e5 si5, che3-si e5 lou5-pok8 chiu7 lai5, chhiu2 kiah8 saN-jiau2 e5 chhe;  14). eng7 chhe chhah-jip8 poah, a2-si7 tiaN2, a2-si7 thih-tio7, a2-si7 e, kiN3-na7 sou2 chhe--chhut-lai5 e5 bah, che3-si long2 theh8 choe3 ka-ki7-e5; in ti7 Si7-lo5 chhin-chhiuN7 an2-ni khoan2-thai7 kiN3-na7 lai5 hia e5 I2-sek-liat8 lang5.  15). Koh ti7 be7 sio iu5-la5 e5 tai7-seng, che3-si e5 lou5-pok8 chiu7 lai5, ka7 hian3-che3 e5 lang5 kong2, Li2 tioh8 eng7 bah hou7 che3-si thang pek, in-ui7 i m7-ai3 li2 ke3-chu2 e5 bah, si7 ai3 chhiN--e5.  16). Hit-lang5 na7 tui3 i kong2, Beh tai7-seng sio iu5, jian5-au7 thang chiau3 li2 e5 sim sou2 ai3 theh8-khi3, i chiu7 kong2, M7 ah, chit-tiap8 tioh8 hou7 goa2; na7 m7, goa2 beh kiong5-kiong5 theh8-khi3.  17). An2-ni hiah e5 siau3-lian5 lang5 e5 choe7 ti7 Ia5-ho5-hoa e5 bin7-cheng5 chin-tang7; in-ui7 lang5 iam3-ouN3 Ia5-ho5-hoa e5 che3-su7.
	18). Hit-si5 Sat-bou2-jiN2 iau2 soe3-han3, chheng7 iu3-toe7-pou3 e5 i2-hut-tek, ti7 Ia5-ho5-hoa e5 bin7-cheng5 hok8-sai7.  19). Koh i e5 lau7-bu2 tak8-ni5 ka7 i choe3 chit8-nia2 soe3-nia2 e5 tng5-saN; kap i e5 tiong7-hu chiuN7-lai5 hian3 ni5-che3 e5 si5, toa3-lai5 hou7 i.  20). I2-li7 ka7 I2-li7-ka-na2 kap i e5 bou2 chiok-hok, kong2, Goan7 Ia5-ho5-hoa tui3 chit e5 hu7-jin5-lang5 koh siuN2-su3 li2 hou7-e3, lai5 thoe3 sou2 heng5 hou7 Ia5-ho5-hoa e5.  In chiu7 to3-khi3 pun2 sou2-chai7.  21). Ia5-ho5-hoa khoaN3-kou3 Hap-na2; i chiu7 hoai5-in7 siN saN e5 kiaN2, nng7 e5 cha-bou2-kiaN2.  Gin2-na2 Sat-bou2-jiN2 ia7 ti7 Ia5-ho5-hoa e5 bin7-cheng5 chiam7-chiam7 toa7-han3.
	22). I2-li7 chin-lau7, thiaN-kiN3 i e5 kiaN2 tui3 I2-sek-liat8 cheng3-lang5 sou2 kiaN5 it-chhe3 e5 su7, koh thiaN-kiN3 in kap hoe7-bou7 mng5-cheng5 choe3-kang e5 hu7-jin5-lang5 su-thong.  23). I chiu7 ka7 in kong2, Lin2 siaN2-su7 kiaN5 chiah e5 su7 ah? goa2 tui3 chiah e5 cheng3 peh-siN3 thiaN-kiN3 lin2 e5 phaiN2 sou2 kiaN5;  24). goa2 e5 kiaN2 ah, m7-thang an2-ni; in-ui7 goa2 sou2 thiaN-kiN3 e5 hong-siaN si7 m7-ho2; lin2 hou7 Ia5-ho5-hoa e5 peh-siN3 hoan7-choe7.  25). Lang5 na7 tek-choe7 lang5, Siong7-te3 sim2-phoaN3 i; lang5 na7 tek-choe7 Ia5-ho5-hoa, chi7-chui7 thoe3 i ki5-to2? Na7-si7 in m7-thiaN lau7-pe7 e5 oe7; in-ui7 Ia5-ho5-hoa chun5-i3 beh thai5 in.  26). Gin2-na2 Sat-bou2-jiN2 chiam7-chiam7 toa7-han3, tit-tioh8 Ia5-ho5-hoa kap lang5 na2 thiaN3 i.
	27). U7 Siong7-te3 e5 lou5-pok8 lai5 kiN3 I2-li7, tui3 i kong2, Ia5-ho5-hoa an2-ni kong2, Li2 e5 chou2-kong e5 ke, cheng5 ti7 Ai-kip8 Hoat-lo2 e5 ke choe3 lou5-pok8 e5 si5, Goa2 kiam2 bo5 tui3 i chhut-hian7 mah?  28). Goa2 kiam2 bo5 tui3 I2-sek-liat8 cheng3 chi-phai3, keng2 i choe3 Goa2 e5 che3-si, ti7 Goa2 e5 toaN5-teng2 hian3-che3, sio-hiuN, chheng7 i2-hut-tek ti7 Goa2 e5 bin7-cheng5; I2-sek-liat8 chok8 sou2 hian3 e5 he2-che3 Goa2 kiam2 bo5 long2 hou7 i e5 chou2-kong e5 ke mah?  29). Goa2 sou2 beng7-leng7 e5 che3-su7 le2-mih8 ti7 Goa2 khia7-khi2 e5 sou2-chai7 e5, lin2 siaN2-su7 thun2-tah8 i, chun-tiong7 li2 e5 kiaN2 khah ke3-thau5 chun-tiong7 Goa2, eng7 Goa2 e5 peh-siN3 I2-sek-liat8 sou2 hian3 siong7-ho2 e5 le2-mih8, lai5 ka-ki7 pui5 ah?  30). Sou2-i2 Ia5-ho5-hoa I2-sek-liat8 e5 Siong7-te3 kong2, Goa2 sit8-chai7 bat kong2, li2 e5 ke, li2 e5 lau7-pe7 e5 ke beh eng2-oan2 kiaN5 ti7 Goa2 e5 bin7-cheng5; chong2-si7 taN Ia5-ho5-hoa kong2, Goa2 koat-toan3 m7 an2-ni; in-ui7 chun-tiong7 Goa2 e5, Goa2 beh chun-tiong7 i, biau2-si7 Goa2 e5, i beh siu7 khoaN3-khin.  31). KhoaN3 ah, jit8-chi2 beh kau3, Goa2 beh cham7-tng7 li2 e5 chhiu2-kut, kap li2 e5 pe7 e5 ke e5 chhiu2-kut, hou7 li2 e5 ke-tiong bo5 chit8 e5 lau7-lang5.  32). Ti7 Siong7-te3 hou7 I2-sek-liat8 lang5 hiong2-hok e5 si5, li2 beh khoaN3-kiN3 Goa2 e5 chhu3 e5 soe-pai7; ti7 li2 e5 ke-tiong beh eng2-oan2 bo5 chit8 e5 lau7-lang5;  33). siok8 ti7 li2 e5 lang5, Goa2 bo5 tui3 Goa2 e5 toaN5 chau5-biat8 e5, beh phah-phaiN2 li2 e5 bak8-chiu, iu-siong li2 e5 sim; li2 ke-tiong sou2 koh siN e5 lang5, long2 beh tiong-lian5 chiu7 si2;  34). li2 nng7 e5 kiaN2 Ho5-hut-ni5 Hui-ni5-hap sou2 tu2-tioh8-e5, beh choe3 li2 e5 tiau7-thau5; in nng7-lang5 beh tang5 chit8 jit8 si2.  35). Goa2 beh ui7 ka-ki7 lip8 chit8 e5 chin7-tiong e5 che3-si, i beh chiau3 Goa2 e5 sim Goa2 e5 i3 lai5 kiaN5; Goa2 beh ui7 i kian3-lip8 kian-kou3 e5 ke; i beh eng2-oan2 kiaN5 ti7 Goa2 sou2 boah-iu5--e5 e5 bin7-cheng5.  36). Li2 e5 ke sou2 chhun e5 lang5 long2 beh lai5 kui7-pai3 i, kiu5 chit8 e5 gun5, chit8 e5 piaN2, kong2, Kiu5 li2 hou7 goa2 tng che3-si-chit e5 chit8-e5, hou7 goa2 thang tit-tioh8 tam7-poh8 piaN2 lai5 chiah8.

[3]	Gin2-na2 Sat-bou2-jiN2 ti7 I2-li7 e5 bin7-cheng5 hok8-sai7 Ia5-ho5-hoa.  Tng hiah e5 jit8 Ia5-ho5-hoa e5 oe7 chin hi-han2, bo5 siong5-siong5 u7 khe2-si7.  2). Chit8-jit8 I2-li7 khun3 ti7 ka-ki7 e5 sou2-chai7, i e5 bak8-chiu i2-keng bu7, khoaN3 boe7 beng5.  3). Siong7-te3 e5 teng iau2-be7 hoa, Sat-bou2-jiN2 i2-keng ti7 Ia5-ho5-hoa e5 tian7, ti7 Siong7-te3 e5 iok-kui7 hia, teh khun3.  4). Ia5-ho5-hoa kio3 Sat-bou2-jiN2; i in3 kong2, Goa2 ti7-chia.  5). Chiu7 chau2 kau3 I2-li7 hia, kong2, Goa2 ti7-chia, in-ui7 li2 kio3 goa2.  I2-li7 kong2, Goa2 bo5 kio3 li2, li2 to3-khi3 khun3.  I chiu7 khi3 khun3.  6). Ia5-ho5-hoa koh kio3 Sat-bou2-jiN2; Sat-bou2-jiN2 khi2-lai5, khi3 I2-li7 hia, kong2, Goa2 ti7-chia, in-ui7 li2 kio3 goa2.  I in3 kong2, Goa2 e5 kiaN2 ah, goa2 bo5 kio3 li2, thang koh khi3 khun3.  7). Hit-si5 Sat-bou2-jiN2 iau2-be7 bat Ia5-ho5-hoa, Ia5-ho5-hoa e5 oe7 be7 u7 khe2-si7 i.  8). Ia5-ho5-hoa te7-saN-pai2 kio3 Sat-bou2-jiN2.  Sat-bou2-jiN2 khi2-lai5, khi3 I2-li7 hia, kong2, Goa2 ti7-chia, in-ui7 li2 kio3 goa2.  I2-li7 chiah chai si7 Ia5-ho5-hoa kio3 gin2-na2.  9). Tui3 an2-ni, I2-li7 ka7 Sat-bou2-jiN2 kong2, Li2 koh khi3 khun3; I na7 koh kio3 li2, li2 chiu7 kong2, Ia5-ho5-hoa ah, chhiaN2 Li2 kong2, Li2 e5 lou5-pok8 thiaN.  Sat-bou2-jiN2 chiu7 khi3 khun3 ti7 i e5 sou2-chai7.  10). Ia5-ho5-hoa koh lai5 khia7-teh, chhin-chhiuN7 cheng5 kui2-na7 pai2 kio3, Sat-bou2-jiN2 ah, Sat-bou2-jiN2 ah.  Sat-bou2-jiN2 in3 kong2, ChhiaN2 kong2, Li2 e5 lou5-pok8 teh thiaN.  11). Ia5-ho5-hoa ka7 Sat-bou2-jiN2 kong2, KhoaN3 ah, Goa2 ti7 I2-sek-liat8 tiong beh kiaN5 chit8 hang7 su7, hou7 thiaN-kiN3 e5 lang5, nng7 e5 hi7-khang beh tio7--khi2-lai5.  12). Goa2 lun7 I2-li7 e5 ke sou2 kong2 e5, kau3 hit-jit8 thau5-kau3-be2 Goa2 beh eng3-giam7 ti7 i.  13). Goa2 bat ka7 i kong2, Goa2 beh ui7-tioh8 i sou2 chai e5 choe7, eng2-oan2 sim2-phoaN3 i e5 ke; in-ui7 i e5 kiaN2 ka-ki7 chio chiu3-chou2, i ia7 bo5 kim3-chi2 in.  14). Sou2-i2 Goa2 u7 tui3 I2-li7 e5 ke chiu3-choa7 kong2, I2-li7 e5 ke e5 choe7-koa3, sui-jian5 che3-su7 le2-mih8, eng2-oan2 boe7-oe7 siok8-hoe5.
	15). Sat-bou2-jiN2 khun3 kau3 thiN-kng, chiu7 khui Ia5-ho5-hoa e5 tian7-mng5.  Sat-bou2-jiN2 m7-kaN2 chiong iN7-siong7 ka7 I2-li7 kong2.  16). I2-li7 kio3 Sat-bou2-jiN2, kong2, Goa2 e5 kiaN2 Sat-bou2-jiN2 ah. I in3 kong2, Goa2 ti7-chia.  17). I2-li7 kong2, Ia5-ho5-hoa tui3 li2 kong2 sim2-mih8? kiu5 li2 m7-thang un2-moa5 ti7 goa2; na7 chiong I sou2 ka7 li2 kong2-e5 tui3 goa2 un2-bat8 chit8-ku3, goan7 Siong7-te3 ka-pe7 chek-hoat8 li2.  18). Sat-bou2-jiN2 chiu7 chiong hiah e5 oe7 long2 ka7 i kong2, ia7 bo5 tui3 i un2-moa5.  I2-li7 kong2, Si7 Ia5-ho5-hoa, goan7 I chiau3 I sou2 khoaN3-choe3 ho2-e5 lai5 kiaN5.
	19). Sat-bou2-jiN2 chiam7-chiam7 toa7-han3; Ia5-ho5-hoa kap i ti7-teh, hou7 i sou2 kong2--e5, bo5 chit8-ku3 bo5 eng3-giam7.  20). Tui3 Tan3 kau3 Piat8-si7-pa, sou2 u7 e5 I2-sek-liat8 lang5 long2 chai Sat-bou2-jiN2 siat-lip8 choe3 Ia5-ho5-hoa e5 sian-ti.  21). Ia5-ho5-hoa koh ti7 Si7-lo5 hian2-hian7, in-ui7 Ia5-ho5-hoa eng7 Ia5-ho5-hoa e5 oe7 ti7 Si7-lo5 hian2-beng5 ti7 Sat-bou2-jiN2.

[4]	Sat-bou2-jiN2 e5 oe7 pian3-thoan5 ti7 I2-sek-liat8 cheng3-lang5.
	I2-sek-liat8 lang5 chhut-khi3 beh kap Hui-li7-su7 lang5 kau-chian3, chat-iaN5 kun7 ti7 I2-pian7-i2-sia7; Hui-li7-su7 lang5 chat-iaN5 ti7 A-hut.  2). Hui-li7-su7 lang5 pai5-tin7 kong-kek I2-sek-liat8 lang5; kau-chian3 e5 si5, I2-sek-liat8 lang5 thai5-su ti7 Hui-li7-su7 lang5 e5 bin7-cheng5.  Hui-li7-su7 lang5 ti7 piN5-iuN5 thai5-si2 in e5 kun-peng, iok-liok8 si3-chheng lang5.  3). Peh-siN3 to3--lai5 kau3 iaN5-lai7, I2-sek-liat8 e5 tiong2-lo2 kong2, Ia5-ho5-hoa kin-a2-jit8 siaN2-su7 hou7 lan2 thai5-su ti7 Hui-li7-su7 lang5 e5 bin7-cheng5 ah? lan2 m7-tat8-tioh8 kng Ia5-ho5-hoa e5 iok-kui7 tui3 Si7-lo5 lai5 lan2 chia, hou7 i ti7 lan2 tiong-kan thang kiu3 lan2 thoat-li7 lan2 e5 tui3-tek8 e5 chhiu2.  4). Peh-siN3 chiu7 chhe lang5 kau3 Si7-lo5, tui3-hia kng che7 ti7 ki-lou7-peng e5 tiong-kan ban7-kun e5 Ia5-ho5-hoa e5 iok-kui7 lai5.  I2-li7 nng7 e5 kiaN2 Ho5-hut-ni5 Hui-ni5-hap kap Siong7-te3 e5 iok-kui7 ti7-hia.
	5). Ia5-ho5-hoa e5 iok-kui7 kau3 iaN5-tiong.  I2-sek-liat8 cheng3-lang5 chiu7 toa7-siaN hoah, toe7 soa3 oe7 in3-siaN.  6). Hui-li7-su7 lang5 thiaN-kiN3 toa7-siaN teh hoah e5 siaN-im, chiu7 kong2, Ti7 Hi-pek-lai5 e5 iaN5 an2-ni toa7-siaN hoah, si7 sim2-mih8 ian5-kou3? au7-lai5 chiu7 chai Ia5-ho5-hoa e5 iok-kui7 kau3 iaN5-tiong.  7). Hui-li7-su7 lang5 chiu7 kiaN-hiaN5, kong2, U7 Siong7-te3 kau3 in e5 iaN5-tiong; koh kong2, Lan2 u7 chai-e7 lah, peng5-sou3 m7-bat u7 chit e5 su7.  8). Lan2 u7 chai-e7 lah, chi7-chui7 oe7 kiu3 lan2 thoat-li7 chiah e5 toa7 koan5-leng5 e5 siong7-te3 e5 chhiu2 ah? cheng5 ti7 khong3-ia2 eng7 tak8-iuN7 e5 chai-e7 phah Ai-kip8 lang5 e5, chiu7-si7 chiah e5 siong7-te3.  9). Hui-li7-su7 lang5 ah, lin2 tioh8 iong2-kam2, tioh8 choe3 tai7-tiong7-hu, bian2-tit lin2 hok8-sai7 Hi-pek-lai5 lang5, chhin-chhiuN7 in hok8-sai7 lin2 chit8-iuN7; lin2 tioh8 choe3 tai7-tiong7-hu kap in kau-chian3.  10). Hui-li7-su7 lang5 chiu7 kau-chian3, I2-sek-liat8 lang5 thai5-su; tak8-e5 chau2 to3-khi3 in e5 pou3-piN5; thai5-si2 chin-choe7.  I2-sek-liat8 e5 pou7-peng si2 saN-ban7 lang5.  11). Siong7-te3 e5 iok-kui7 hou7 in chhiuN2-khi3; I2-li7 nng7 e5 kiaN2 Ho5-hut-ni5 Hui-ni5-hap ia7 si2.
	12). U7 chit8 e5 Pian7-nga2-bin2 lang5 tui3 chian3-tin7 chau2-lai5, saN thiah-lih8, thau5-khak sam2 thou5-hun2, siang5 hit-jit8 kau3 Si7-lo5.  13). I kau3 e5 si5, tu2-tng7 I2-li7 ti7 lou7-piN che7 ti7 i e5 ui7 teh liau5-bang7, in-ui7 i e5 sim ui7-tioh8 Siong7-te3 e5 iok-kui7 lai5 khoa3-lu7.  Hit-lang5 jip8-siaN5 po3 siau-sit, thong-siaN5 e5 lang5 chiu7 long2 au5-kio3.  14). I2-li7 thiaN-kiN3 au5-kio3 e5 siaN, chiu7 mng7 kong2, Chit e5 hoa7-hoa7-hau2 e5 siaN si7 sim2-mih8 ian5-kou3 ah? Hit-lang5 koaN2-kin2 lai5 po3 I2-li7.  15). Hit-si5 I2-li7 kau3-chap8-poeh he3, bak8-chiu chha5-chha5, boe7-oe7 khoaN3-kiN3.  16). Hit-lang5 ka7 I2-li7 kong2, Goa2 si7 tui3 chian3-tin7 lai5 e5, kin-a2-jit8 goa2 tui3 chian3-tin7 chau2-lai5.  I2-li7 kong2, Goa2 e5 kiaN2 ah, tai7-chi3 chaiN2-iuN7?  17). Po3 siau-sit-e5 in3 kong2, I2-sek-liat8 lang5 ti7 Hui-li7-su7 lang5 e5 bin7-cheng5 to5-chau2, peh-siN3-tiong siu7-thai5-e5 put-chi2 choe7, li2 nng7 e5 kiaN2, Ho5-hut-ni5 Hui-ni5-hap, ia7 si2, Siong7-te3 e5 iok-kui7 soa3 hou7 in chhiuN2-khi3.  18). I chit8-e7 kong2-khi2 Siong7-te3 e5 kui7, I2-li7 chiu7 tui3 i e5 cho7-ui7 hiaN3 tui3 au7-bin7, poah8-to2 ti7 mng5-piN, am7-kun2 chih8, chiu7 si2; in-ui7 i ni5 lau7, sin-the2 tang7.  I2-li7 choe3 I2-sek-liat8 e5 su7-su si3-chap8 ni5.
	19). I2-li7 e5 sim-pu7, Hui-ni5-hap e5 bou2, hoai5-in7 beh kau3-ki5; i thiaN-kiN3 Siong7-te3 e5 kui7 hou7 lang5 chhiuN2-khi3, ta-koaN kap tiong7-hu long2 si2 e5 siau-sit, chiu7 khiau-ku lai5 siN-kiaN2, in-ui7 toa7 thang3-thiaN3 hut-jian5 kau3.  20). Teh-beh si2 e5 si5, piN-thau5 teh khia7 hiah e5 hu7-jin5-lang5 ka7 i kong2, M7-bian2 kiaN, li2 siN ta-pou-gin2-na2 lah; chong2-si7 i bo5 in3, ia7 bo5 koan-sim.  21). I ka7 gin2-na2 ho7-mia5 I2-ka-phok, kong2, Eng5-kng li7-khui I2-sek-liat8.  Che si7 in-ui7 Siong7-te3 e5 kui7 hou7 lang5 chhiuN2, koh in-ui7 ta-koaN kap tiong7-hu ia7 si2.  22). I koh kong2, Eng5-kng li7-khui I2-sek-liat8, in-ui7 Siong7-te3 e5 kui7 siu7-chhiuN2.

[5]	Hui-li7-su7 lang5 toa3 Siong7-te3 e5 iok-hui7, tui3 I2-pian7-i2-sia7 kng kau3 A-sit8-tut8.  2). Hui-li7-su7 lang5 chiong Siong7-te3 e5 kui7 kng jip8 Tai7-kun2 e5 bio7, he7 ti7 Tai7-kun2 e5 sin-piN.  3). Keh cha2-khi2 A-sit8-tut8 e5 lang5 khi2-lai5, khoaN3-kiN3 Tai7-kun2 poah8-to2 ti7 Ia5-ho5-hoa e5 kui7-cheng5, bin7 phak ti7 toe7--nih; chiu7 chiong Tai7-kun2 koh chhai7 ti7 i e5 goan5-ui7.  4). Koh keh-jit8 thau3-cha2 khi2-lai5, khoaN3-kiN3 Tai7-kun2 poah8-to2 ti7 Ia5-ho5-hoa e5 kui7-cheng5, bin7 phak ti7 toe7--nih; koh Tai7-kun2 e5 thau5 kap nng7-ki chhiu2-chiuN2 long2 chih8 ti7 hou7-teng7 teng2; chi2-u7 chhun Tai7-kun2 khut8-khut8 e5 sin-khu.  5). Ui7-tioh8 an2-ni, Tai7-kun2 e5 che3-si, kap it-chhe3 jip8 A-sit8-tut8 Tai7-kun2 e5 bio7 e5 lang5, long2 bo5 tah8 Tai7-kun2 e5 hou7-teng7, tit8-kau3 kin-a2-jit8.
	6). Ia5-ho5-hoa e5 chhiu2 tang7-tang7 phah A-sit8-tut8 lang5, pai7-hoai7 in, hou7 in hoat liap8-a2-cheng3; chiu7-si7 A-sit8-tut8 kap i e5 keng2-lai7 long2 si7 an2-ni.  7). A-sit8-tut8 lang5 khoaN3-kiN3 an2-ni, chiu7 kong2, I2-sek-liat8 Siong7-te3 e5 kui7 m7-thang tiam3 ti7 lan2 tiong-kan, in-ui7 I e5 chhiu2 tang7-tang7 phah lan2, kap lan2 e5 siong7-te3 Tai7-kun2.  8). Chiu7 chhe lang5 chhiaN2 Hui-li7-su7 hiah e5 siu2-leng2 lai5 chu7-chip8 in hia, kong2, I2-sek-liat8 Siong7-te3 e5 kui7 lan2 tioh8 chaiN2-iuN7 siat-hoat ah? In in3 kong2, Thang chiong I2-sek-liat8 Siong7-te3 e5 kui7 un7 khi3 Ka-tek8; chiu7 chiong I2-sek-liat8 Siong7-te3 e5 kui7 un7 kau3 hia.  9). Un7-kau3 liau2-au7, Ia5-ho5-hoa e5 chhiu2 kong-kek hit e5 siaN5, hou7 hit e5 siaN5 e5 lang5 chin toa7-loan7; koh phah siaN5-lai7 e5 lang5 bo5-lun7 toa7-soe3, in long2 hoat liap8-a2-cheng3.  10). In chiu7 chiong Siong7-te3 e5 kui7 sang3-kau3 I2-kek-lun5.  Siong7-te3 e5 kui7 kau3 I2-kek-lun5, I2-kek-lun5 e5 lang5 chiu7 hoah kong2, In chiong I2-sek-liat8 Siong7-te3 e5 kui7 un7-kau3 lan2 chia, beh hai7-si2 lan2 kap lan2 e5 peh-siN3.  11). Chiu7 chhe lang5 chu7-chip8 Hui-li7-su7 long2-chong2 e5 siu2-leng2, kong2, I2-sek-liat8 Siong7-te3 e5 iok-kui7 tioh8 sang3 i khi3 hou7 i to3-khi3 pun2 sou2-chai7, bian2-tit i hai7-si2 lan2 kap lan2 e5 peh-siN3; hit-si5 thong-siaN5 u7 ti3-kau3 si2 e5 jiau2-loan7; in-ui7 Siong7-te3 e5 chhiu2 ti7-hia phah in chin-tang7;  12). bo5 si2 e5 lang5 long2 tu2-tioh8 liap8-a2-cheng3; siaN5-tiong thi5-khau3 e5 siaN thau3 kau3 thiN--nih.

[6]	Ia5-ho5-hoa e5 iok-kui7 toa3 ti7 Hui-li7-su7 lang5 e5 toe7 chhit-geh8-jit8 ku2.  2). Hui-li7-su7 lang5 kio3 hiah e5 che3-si kap sut8-su7 kong2, Ia5-ho5-hoa e5 iok-kui7 lan2 tioh8 chaiN2-iuN7 siat-hoat? chhiaN2 chi2-si7 goan2 tioh8 chaiN2-iuN7 sang3 i to3-khi3 pun2 sou2-chai7.  3). In kong2, Lin2 na7 sang3 I2-sek-liat8 Siong7-te3 e5 iok-kui7 khi3, m7-thang hou7 i khang-khang khi3, tek-khak tioh8 eng7 pou2-ke3-sit e5 che3 heng5 i; lin2 chiah oe7 tit-tioh8 ho2, ia7 oe7 chai I e5 chhiu2 siaN2-su7 bo5 li7-khui lin2.  4). In kong2, Goan2 tioh8 eng7 sim2-mih8 choe3 pou2-ke3-sit e5 che3 lai5 heng5 I ah? In3 kong2, Tioh8 eng7 kim liap8-a2 gou7-e5, kim niau2-chhu2 gou7-chiah, chiau3 Hui-li7-su7 siu2-leng2 e5 siau3-giah8; in-ui7 lin2 kap lin2 e5 siu2-leng2 sou2 tu2-tioh8 e5 chai-e7 chit8-iuN7.  5). Sou2-i2 lin2 tioh8 choe3 lin2 e5 liap8-a2 e5 siong7, kap hui2-siong lin2 e5 toe7 niau2-chhu2 e5 siong7; koh tioh8 kui eng5-kng hou7 I2-sek-liat8 e5 Siong7-te3; kiam2-chhai2 I tui3-ti7 lin2, kap lin2 e5 siong7-te3, kap lin2 e5 toe7, oe7 pang3 khin I e5 chhiu2.  6). Lin2 siaN2-su7 ngi7 lin2 e5 sim, chhin-chhiuN7 Ai-kip8 lang5 kap Hoat-lo2 ngi7 in e5 sim ah? Siong7-te3 ti7 in tiong-kan kiaN5 sin5-jiah, in kiam2 bo5 pang3 peh-siN3 khi3, peh-siN3 chiu7 khi3 mah?  7). TaN lin2 tioh8 pi7-pan7 chit8-tiuN sin e5 chhia, kap nng7-chiah u7-lin e5 gu5-bu2, be7-bat koa3 taN e5, chiong chiah e5 gu5 pak8 ti7 chhia--nih, ia7 hou7 gu5-a2-kiaN2 li7-khui i, to3-khi3 in chhu3.  8). Eng7 Ia5-ho5-hoa e5 iok-kui7 he7 ti7 chhia--nih, ia7 eng7 li2 sou2 heng5 kim e5 po2-mih8 choe3 pou2-ke3-sit e5 che3 e5, lok ti7 siuN-lai7, he7 ti7 kui7-piN, sang3 i khi3.  9). Lin2 tioh8 khoaN3, i na7 tui3 i kau-kai3 e5 lou7 chiuN7 kau3 Pek-si7-bek8, chiu7 kang3 chit e5 toa7 chai-e7 hou7 lan2-e5 sit8-chai7 si7 I; na7 bo5, chiu7 thang chai phah-lan2-e5 m7-si7 I e5 chhiu2, si7 lan2 ngou2-jian5 tu2-tioh8-e5.
	10). Hiah e5 lang5 chiu7 an2-ni kiaN5, chiong nng7-chiah u7-lin e5 gu5-bu2 pak8 ti7 chhia--nih, koh koaiN gu5-a2-kiaN2 ti7 chhu3-lai7.  11). Koh eng7 Ia5-ho5-hoa e5 iok-kui7, i2-kip8 khng3 kim niau2-chhu2 kap liap8-a2-siong7 e5 siuN, long2 he7 ti7 chhia--nih;  12). gu5-bu2 tit8-tit8 ng3 Pek-si7-bek8 e5 lou7 khi3, tui3 toa7-lou7 kiaN5, na2-kiaN5 na2-hau2, bo5 phian cho2-iu7; Hui-li7-su7 hiah e5 siu2-leng2 te3 au7-bin7 khi3, kau3 Pek-si7-bek8 e5 keng2-kai3.  13). Tu2-tu2 Pek-si7-bek8 lang5 ti7 soaN-kok koah beh8, kiah8-bak8 khoaN3-kiN3 iok-kui7, khoaN3-kiN3 chiu7 hoaN-hi2.  14). Chhia kau3 Pek-si7-bek8 lang5 Iok-su-a e5 hng5, chiu7 theng5-teh; ti7-hia u7 chit8-te3 toa7-te3 chioh8-poaN5; in phoa3 chhia e5 chha5 hian3 nng7 chiah gu5-bu2 choe3 sio-che3 hou7 Ia5-ho5-hoa.  15). Li7-bi7 lang5 chiong Ia5-ho5-hoa e5 iok-kui7, kap i piN-a2 toe2 kim e5 po2-mih8 e5 siuN, theh8--loh8-lai5, he7 ti7 hit te3 toa7 chioh8-poaN5 e5 teng2-bin7.  Pek-si7-bek8 lang5 ti7 hit-jit8 hian3 sio-che3 kap che3-su7, hou7 Ia5-ho5-hoa.  16). Hui-li7-su7 lang5 gou7 e5 siu2-leng2 khoaN3-kiN3, siang5 hit-jit8 chiu7 to3-khi3 I2-kek-lun5.
	17). Hui-li7-su7 lang5 heng5 hou7 Ia5-ho5-hoa choe3 pou2-ke3-sit e5 che3 e5 kim liap8-a2, chiu7-si7 chiah-e5; chit8-liap8 ui7-tioh8 A-sit8-tut8, chit8-liap8 ui7-tioh8 Ka-sat, chit8-liap8 ui7-tioh8 A-sit8-ki-lun5, chit8-liap8 ui7-tioh8 Ka-tek8, chit8-liap8 ui7-tioh8 I2-kek-lun5;  18). kim niau2-chhu2 e5 siau3-giah8, si7 chiau3 Hui-li7-su7 e5 siu2-leng2 sou2 koan2 e5 siaN5, chiu7-si7 kian-kou3 e5 siaN5 kap hiuN-sia7; ia7 soa3 kau3 toa7 te3 chioh8-poaN5, chiu7-si7 he7 Ia5-ho5-hoa e5 iok-kui7 e5; chit te3 chioh8-poaN5 kau3 kin-a2-jit8 iau2 ti7 Pek-si7-bek8 lang5 Iok-su-a e5 hng5.  19). Ia5-ho5-hoa phah-si2 Pek-si7-bek8 lang5, in-ui7 in khoaN3 I e5 iok-kui7-lai7, chiu7 phah-si2 in chhit-chap8 lang5, gou7-ban7 lang5; peh-siN3 ai-khau3, in-ui7 Ia5-ho5-hoa toa7-toa7 phah-si2 peh-siN3.  20). Pek-si7-bek8 lang5 kong2, Chi7-chui7 oe7 khia7 ti7 Ia5-ho5-hoa, chit e5 seng3 e5 Siong7-te3, e5 bin7-cheng5 ah? I beh chiuN7-khi3 sim2-mih8 lang5 hia, lai5 li7-khui lan2 ah?  21). Tui3 an2-ni chhe lang5 khi3 kiN3 Ki-liat8-ia5-lim5 khia7-khi2 e5 peh-siN3, kong2, Hui-li7-su7 lang5 chiong Ia5-ho5-hoa e5 iok-kui7 sang3 to3-lai5; lin2 loh8-lai5, kng chiuN7-khi3 lin2 hia.

[7]	Ki-liat8-ia5-lim5 lang5 lai5, toa3 Ia5-ho5-hoa e5 iok-kui7 chiuN7-khi3, kau3 ti7 soaN-teng2 A-pi2-na2-tat8 e5 chhu3, hun-piat i e5 kiaN2 I2-li7-a-sat, kou3-siu2 Ia5-ho5-hoa e5 iok-kui7.
	2). Iok-kui7 ti7 Ki-liat8-ia5-lim5 jit8-chi2 ku2-ku2, lek8-ke3 ji7-chap8 ni5; I2-sek-liat8 choan5-ke tui-liam7 Ia5-ho5-hoa.  3). Sat-bou2-jiN2 ka7 I2-sek-liat8 choan5-ke kong2, Lin2 na7 chit8-sim kui-sun7 Ia5-ho5-hoa, chiu7 tioh8 tui3 lin2 tiong-kan tu5-khi3 goa7-pang e5 siong7-te3 kap A-su-tha-liok8, kian-sim kui-ng3 Ia5-ho5-hoa, toaN-toaN hok8-sai7 I, I beh kiu3 lin2 thoat-li7 Hui-li7-su7 lang5 e5 chhiu2.  4). I2-sek-liat8 lang5 chiu7 tu5-khi3 chiah e5 Pa-lek8 kap A-su-tha-liok8, toaN-toaN hok8-sai7 Ia5-ho5-hoa.
	5). Sat-bou2-jiN2 kong2, Tioh8 chu7-chip8 I2-sek-liat8 cheng3-lang5 ti7 Bi2-su-pa, goa2 beh thoe3 lin2 ki5-to2 Ia5-ho5-hoa.  6). In chiu7 chu7-chip8 ti7 Bi2-su-pa, chhiuN7-chui2 piaN3 ti7 Ia5-ho5-hoa e5 bin7-cheng5, ti7 hit-jit8 kim3-chiah8, ti7-hia kong2, Goan2 u7 tek-choe7 Ia5-ho5-hoa.  Sat-bou2-jiN2 chiu7 ti7 Bi2-su-pa phoaN3-toan3 I2-sek-liat8 lang5.  7). Hui-li7-su7 lang5 thiaN-kiN3 I2-sek-liat8 lang5 chu7-chip8 ti7 Bi2-su-pa.  Hui-li7-su7 e5 siu2-leng2 chiu7 chiuN7-lai5 beh kong-kek I2-sek-liat8 lang5; I2-sek-liat8 lang5 thiaN-kiN3 chiu7 kiaN Hui-li7-su7 lang5.  8). I2-sek-liat8 lang5 ka7 Sat-bou2-jiN2 kong2, Goan7 li2 thoe3 goan2 kiu5-kio3 Ia5-ho5-hoa  lan2 e5 Siong7-te3 bo5 soah, hou7 I kiu3 lan2 thoat-li7 Hui-li7-su7 lang5 e5 chhiu2.  9). Sat-bou2-jiN2 chiu7 eng7 chit8 chiah chiah8-lin e5 iuN5-a2, kui-chiah sio hian3-hou7 Ia5-ho5-hoa choe3 sio-che3; Sat-bou2-jiN2 thoe3 I2-sek-liat8 lang5 kiu5-kio3 Ia5-ho5-hoa; Ia5-ho5-hoa in3 i.  10). Sat-bou2-jiN2 teh hian3 sio-che3 e5 si5, Hui-li7-su7 lang5 chin3-cheng5 lai5, beh kap I2-sek-liat8 lang5 kau-chian3; ti7 hit-jit8 Ia5-ho5-hoa khi2 toa7-siaN e5 lui5 kong-kek Hui-li7-su7 lang5, phah-loan7 in; in chiu7 thai5-su ti7 I2-sek-liat8 lang5 e5 bin7-cheng5.  11). I2-sek-liat8 lang5 tui3 Bi2-su-pa chhut-lai5, tui-koaN2 Hui-li7-su7 lang5, phah in tit8-kau3 Pek-kah e5 e7-bin7.  12). Sat-bou2-jiN2 eng7 chit8 te3 chioh8 khia7 ti7 Bi2-su-pa kap Sian7 e5 tiong-kan, kio3 i e5 mia5 I2-pian7-i2-sia7, kong2, Kau3 chit-tiap8 Ia5-ho5-hoa pang-chan7 lan2.  13). Tui3 chit-tiap8 Hui-li7-su7 lang5 chiu7 khut-hok8, m7-kaN2 koh jip8 I2-sek-liat8 lang5 e5 keng2-lai7; Sat-bou2-jiN2 it-seng e5 jit8, Ia5-ho5-hoa e5 chhiu2 kong-kek Hui-li7-su7 lang5.  14). Hui-li7-su7 lang5 sou2 u7 chhu2 I2-sek-liat8 lang5 e5 siaN5, tui3 I2-kek-lun5 kau3 Ka-tek8, long2 heng5 I2-sek-liat8 lang5; in hiah e5 keng2-kai3 I2-sek-liat8 lang5 ia7 tui3 Hui-li7-su7 lang5 e5 chhiu2 siu to3-tng2; hit-si5 I2-sek-liat8 lang5 kap A-mou5-li7 lang5 ho5-ho2.
	15). Sat-bou2-jiN2 it-seng choe3 I2-sek-liat8 e5 su7-su.  16). I tak8-ni5 sun5-si7 Pek-tek8-li7, Kiat-kah, Bi2-su-pa chiah e5 sou2-chai7 phoaN3-toan3 I2-sek-liat8 lang5;  17). chiu7 to3-tng2-khi3, kau3 Lah8-ma2, in-ui7 i e5 ke ti7-hia; ia7 ti7 hia phoaN3-toan3 I2-sek-liat8 lang5; ia7 ti7-hia ka7 Ia5-ho5-hoa khi2 chit8 cho7 toaN5.

[8]	Sat-bou2-jiN2 i2-keng lau7, chiu7 siat-lip8 i e5 kiaN2 choe3 I2-sek-liat8 e5 su7-su.  2). I e5 toa7-kiaN2 mia5-kio3 Iok-jiN2, te7-ji7-kiaN2 mia5-kio3 A-pi2-a; in ti7 Piat8-si7-pa choe3 su7-su.  3). Chong2-si7 i e5 kiaN2 bo5 kiaN5 i e5 lou7, phian-su tham-chai5, siu7 pou3-lou7, bo5 chiau3-tit8 phoaN3-toan3.
	4). I2-sek-liat8 e5 tiuN2-lo2 long2 chu7-chip8, kau3 Lah8-ma2 kiN3 Sat-bou2-jiN2;  5). ka7 i kong2, KhoaN3 ah, li2 i2-keng lau7, li2 e5 kiaN2 bo5 kiaN5 li2 e5 lou7; taN kiu5 li2 ka7 goan2 siat-lip8 chit8 e5 ong5 phoaN3-toan3 goan2, chhin-chhiuN7 liat8-kok chit8-iuN7.  6). In kong2, Kiu5 li2 ka7 goan2 siat-lip8 chit8 e5 ong5 phoaN3-toan3 goan2, hit e5 su7 Sat-bou2-jiN2 bo5 hoaN-hi2.  Sat-bou2-jiN2 chiu7 ki5-to2 Ia5-ho5-hoa.  7). Ia5-ho5-hoa tui3 Sat-bou2-jiN2 kong2, Peh-siN3 tui3 li2 sou2 kong2 it-chhe3 e5 oe7, li2 tioh8 than3; in-ui7 in m7-si7 khi3-sak li2, si7 khi3-sak Goa2, bo5 hou7 Goa2 choe3 in e5 ong5.  8). Tui3 Goa2 chhoa7 in chhut Ai-kip8 kau3 kin-a2-jit8, in it-chhe3 e5 sou2-kiaN5 li7-khui Goa2, khi3 hok8-sai7 pat8 e5 siong7-te3, taN ia7 chiau3 an2-ni khoan2-thai7 li2;  9). sou2-i2 li2 tioh8 than3 in e5 oe7; chong2-si7 tioh8 giam5-giam5 keng2-kai3 in, hou7 in chai chiong-lai5 koan2-li2 in e5 ong5 e5 che3-tou7 si7 chaiN2-iuN7.
	10). Sat-bou2-jiN2 eng7 Ia5-ho5-hoa e5 oe7 long2 ka7 peh-siN3 kong2, chiu7-si7 hiah e5 tui3 i tho2 chit8 e5 ong5 e5, kong2,  11). Chiong-lai5 koan2-li2 lin2 e5 ong5 e5 che3-tou7 chiu7-si7 an2-ni, i beh chhu2 lin2 e5 kiaN2, ui7 ka-ki7 siat-lip8 i ka7 i koan2-chhia, choe3 i e5 be2-peng, chau2 ti7 chhia e5 thau5-cheng5;  12). koh beh ui7 ka-ki7 siat-lip8 in choe3 chhian-chong2, ngou2-sip8-hu-tiong2; ia7 beh siat-lip8 lang5 ka7 i choh-hng5, siu gou7-kak, che3-cho7 kun-khi3, kap chhia--nih e5 khi3-ku7;  13). beh chhu2 lin2 e5 cha-bou2-kiaN2 ka7 i che3-cho7 phang-iu5, choe3 chu2-chiah8--e5, choe3 pek-piaN2--e5;  14). lin2 e5 chhan5-hng5, phu5-to5-hng5, kaN-na2-hng5, hit e5 siong7-ho2--e5, i beh chhu2 i lai5 hou7 i e5 lou5-pok8;  15). lin2 sou2 cheng3-choh-e5, kap lin2 e5 phu5-to5-hng5, i beh chhu2 chap8-hun7-chit8, hou7 i e5 thai3-kam3 kap lou5-pok8.  16). Koh beh chhu2 lin2 e5 lou5-pok8, lu2-pi7, iong2-kiaN7 e5 siau3-lian5 lang5, kap lin2 e5 lu5, lai5 choe3 i e5 chhe-eng7;  17). lin2 e5 iuN5-kun5, i beh chhu2 chap8-hun7 e5 chit8-hun7; lin2 ia7 beh choe3 i e5 lou5-pok8;  18). hit-si5 lin2 beh in-ui7 sou2 keng2 e5 ong5 lai5 au5-kio3; chong2-si7 Ia5-ho5-hoa ti7 hit-si5 m7-thiaN lin2.  19). Chong2-si7 peh-siN3 m7-kheng2 thiaN Sat-bou2-jiN2 e5 oe7, kong2, M7--ah, goan2 tek-khak beh chit8 e5 ong5 ti7-li2 goan2;  20). hou7 goan2 chhin-chhiuN7 liat8-kok chit8-iuN7, goan2 e5 ong5 phoaN3-toan3 goan2, choe3-thau5 chhoa7 goan2, thoe3 goan2 kau-chian3.  21). Sat-bou2-jiN2 i2-keng thiaN-kiN3 peh-siN3 long2-chong2 e5 oe7, chiu7 kong2 hiah e5 oe7 hou7 Ia5-ho5-hoa thiaN.  22). Ia5-ho5-hoa tui3 Sat-bou2-jiN2 kong2, Li2 tioh8 thiaN in e5 oe7, ka7 in siat-lip8 chit8 e5 ong5.  Sat-bou2-jiN2 ka7 I2-sek-liat8 lang5 kong2, Lin2 tak8-e5 to3-khi3 ka-ki7 e5 siaN5.

[9]	U7 chit8 e5 Pian7-nga2-bin2 lang5, mia5-kio3 Ki-su7, si7 Pian7-nga2-bin2 lang5 A-hui2-a e5 goan5-sun, Pi2-ko-lah8 e5 cheng-sun, Sian2-lo5 e5 sun, A-piat e5 kiaN2, si7 chit8 e5 toa7 khui3-lat8 e5 iong2-su7.  2). I u7 chit8 e5 kiaN2, mia5-kio3 So3-lo5, iong2-chong3 koh ho2 siN-choe3, ti7 I2-sek-liat8 tiong bo5 chit8-lang5 oe7 pi2--tit i e5 ho2 siN-choe3; sin-the2 pi2 cheng3-lang5 khah-koaiN5 chit8 e5 thau5-khak.  3). So3-lo5 e5 lau7-pe7 Ki-su7 phah-m7-kiN3 kui2-na7 chiah lu5-bu2.  Ki-su7 ka7 i e5 kiaN2 So3-lo5 kong2, Li2 chhoa7 chit8 e5 lou5-pok8 khi2-sin khi3 chhe7 lu5-bu2.  4). I chiu7 keng-ke3 I2-hoat-lian5 soaN-toe7, kap Sa-li7-sa e5 toe7, long2 chhe7-bo5; koh keng-ke3 Sa-lim5 e5 toe7, ia7 bo5 ti7-hia; koh keng-ke3 Pian7-nga2-bin2 e5 toe7, ia7 chhe7-bo5.
	5). Kau3 Sou-hut e5 toe7, So3-lo5 ka7 kun-te3 i e5 lou5-pok8 kong2, Lai5--ah, lan2 to3--lai5-khi3, kiaN-liau2 goa2 e5 lau7-pe7 bo5 khoa3-lu7 lu5, lai5 hoan5-lo2 lan2.  6). Lou5-pok8 kong2, KhoaN3 ah, chit e5 siaN5--nih u7 chit8-e5 Siong7-te3 e5 lou5-pok8, si7 lang5 sou2 chun-tiong7 e5, kiN3 i sou2-kong2-e5 long2 tek-khak eng3-giam7; lan2 m7-tat8-tioh8 khi3 i hia; kiam2-chhai2 i oe7 chi2-si7 lan2 sou2 kiaN5 e5 lou7.  7). So3-lo5 ka7 lou5-pok8 kong2, Lan2 na7 khi3, u7 sim2-mih8 thang sang3 hit-lang5 ah? in-ui7 lan2 te7-a2-lai7 e5 chiah8-mih8 long2 liau2 lah, ia7 bo5 le2-mih8 thang sang3 hit e5 Siong7-te3 e5 lou5-pok8; lan2 sin-piN iau2 u7 sim2-mih8 mih8 bo5?  8). Lou5-pok8 koh in3 So3-lo5 kong2, Goa2 chhiu2--nih u7 gun5 chit8 sia3-khek-lek8 e5 si3-hun7-chit8; goa2 chiong chit-e5 lai5 sang3 hit-e5 Siong7-te3 e5 lou5-pok8, chhiaN2 i chi2-si7 lan2 sou2 kiaN5 e5 lou7.  9). (Cheng5 I2-sek-liat8 tiong, na7 u7 lang5 khi3 mng7 Siong7-te3, chiu7 kong2, Lan2 lai5 khi3 kiN3 sian-kian3; in-ui7 hian7-kim chheng sian-ti, cheng5 chheng sian-kian3.)  10). So3-lo5 ka7 lou5-pok8 kong2, Li2 sou2 kong2 e5 oe7 ho2; lai5--ah, lan2 lai5-khi3; in chiu7 khi3 Siong7-te3 e5 lang5 sou2 tiam3 e5 siaN5.  11). In chiuN7 soaN-phiaN5 beh jip8 siaN5, chiu7 tu2-tioh8 kui2-na7 e5 siau3-lian5 e5 cha-bou2-gin2-na2 chhut-lai5 chhiuN7-chui2, mng7 in kong2, Sian-kian3 ti7-chia bo5?  12). Cha-bou2-gin2-na2 in3 kong2, Si7 lah, ti7-chia; khoaN3 ah, i ti7 li2 e5 thau5-cheng5; koaN2-kin2 khi3, i kin-a2-jit8 tu2-a2 kau3 siaN5; in-ui7 kin-a2-jit8 peh-siN3 ti7 soaN-thau5-toaN5 hian3-che3;  13). ti7 i iau2-be7 chiuN7-khi3 soaN-thau5-toaN5 beh chiah8-toh e5 tai7-seng, lin2 chit8-e7 jip8 siaN5 chiu7 oe7 tu2-tioh8 i; in-ui7 i iau2-be7 kau3, peh-siN3 bo5 tai7-seng chiah8; tek-khak theng3-hau7 i tai7-seng chiok-hok che3-mih8, jian5-au7 sou2 chhiaN2 e5 lang5-kheh chiah chiah8; taN lin2 chiuN7-khi3, chit-si5 oe7 tu2-tioh8 i.  14). Nng7-lang5 chiu7 chiuN7 siaN5; i2-keng jip8 siaN5, Sat-bou2-jiN2 chhut-lai5, beh chiuN7 koaiN5 e5 sou2-chai7, chiu7 tu2-tioh8 in.
	15). So3-lo5 be7 kau3 e5 cheng5 chit8-jit8, Ia5-ho5-hoa i2-keng khe2-si7 Sat-bou2-jiN2 kong2,  16). Bin5-a2-chai3 chit-si5, Goa2 beh chhe chit8-lang5 tui3 Pian7-nga2-bin2 toe7 kau3 li2 chia; li2 tioh8 ka7 i boah-iu5 choe3 Goa2 e5 peh-siN3 I2-sek-liat8 e5 thau5; i beh kiu3 Goa2 e5 peh-siN3 thoat-li7 Hui-li7-su7 lang5 e5 chhiu2; in-ui7 Goa2 e5 peh-siN3 ai-kiu5 e5 siaN thau3-kau3 Goa2, Goa2 khoaN3-kou3 in.  17). Sat-bou2-jiN2 khoaN3-kiN3 So3-lo5 e5 si5, Ia5-ho5-hoa ka7 i kong2, KhoaN3 ah, chit-lang5 chiu7-si7 Goa2 sou2 ka7 li2 kong2 e5, i beh koan2-li2 Goa2 e5 peh-siN3.  18). So3-lo5 ti7 siaN5-mng5--nih oa2-kun7 Sat-bou2-jiN2 kong2, ChhiaN2 ka7 goa2 kong2, sian-kian3 e5 chhu3 ti7 toh-loh8?  19). Sat-bou2-jiN2 in3 So3-lo5 kong2, Goa2 chiu7-si7 sian-kian3; li2 ti7 goa2 e5 thau5-cheng5 chiuN7-khi3 koaiN5 e5 sou2-chai7, in-ui7 lin2 kin-a2-jit8 beh kap goa2 chiah8; bin5-a2-cha2-khi2 goa2 beh hou7 li2 khi3; li2 sim-lai7 e5 su7 long2 beh ka7 li2 kong2.  20). Li2 saN-jit8 cheng5 phah-m7-kiN3 hiah e5 lu5-bu2, li2 m7-bian2 khoa3-i3, i2-keng chhe7--tioh8 lah.  I2-sek-liat8 cheng3-lang5 sou2 him-bou7-e5 kui chi7-chui7 ah? kiam2-m7-si7 kui li2, kap li2 e5 lau7-pe7 e5 ke mah?  21). So3-lo5 in3 kong2, Goa2 kiam2-m7-si7 Pian7-nga2-bin2 lang5, I2-sek-liat8 chi-phai3 tiong kek8 sio2-khoa2 e5 mah? Pian7-nga2-bin2 chi-phai3 chiah e5 ke e5 tiong-kan, goa2 e5 ke kiam2-m7-si7 kek8 bi5-soe3 mah? Li2 siaN2-su7 tui3 goa2 kong2 chit ho7 oe7?  22). Sat-bou2-jiN2 chhoa7 So3-lo5 kap kun-te3 i e5 lang5 jip8 kheh-thiaN, hou7 in ti7 sou2 chhiaN2 e5 lang5 e5 tiong-kan che7 toa7-ui7; sou2-chhiaN2-e5 iok-liok8 u7 saN-chap8 lang5.  23). Sat-bou2-jiN2 ka7 tu5-pang5 kong2, Goa2 sou2 kau-tai3 li2, kah li2 tioh8 siu-teh hit-hun7, taN thang phang5-lai5.  24). Tu5-pang5 chiu7 phang5 hit-thui2, kap teng2-bin7 sou2 u7-e5, he7 ti7 So3-lo5 e5 bin7-cheng5.  Sat-bou2-jiN2 kong2, Li2 khoaN3, chit-e5 sou2 lau5-e5, li2 tioh8 theh8--khi2-lai5 chiah8; in-ui7 goa2 chhiaN2 peh-siN3 e5 si5, tiau5-kou3-i3 ka7 li2 lau5--teh kau3 tiaN7-tioh8 e5 jit8.  Hit-jit8 So3-lo5 chiu7 kap Sat-bou2-jiN2 saN-kap chiah8.  25). In tui3 koaiN5 e5 sou2-chai7 loh8-lai5, jip8 siaN5, Sat-bou2-jiN2 kap So3-lo5 ti7 chhu3-teng2 kong2-oe7.  26). In cha2-cha2 khi2-lai5, phah-phu2-kng e5 si5, Sat-bou2-jiN2 ti7 chhu3-teng2 kio3 So3-lo5 kong2, Khi2-lai5 ah, goa2 beh sang3 li2 to3-khi3.  So3-lo5 chiu7 khi2-lai5; i kap Sat-bou2-jiN2 nng7-lang5 chhut-khi3 goa7-bin7.  27). In loh8-khi3 kau3 siaN5 e5 kak-thau5, Sat-bou2-jiN2 ka7 So3-lo5 kong2, Tioh8 hoan-hu3 lou5-pok8 tai7-seng lan2 khi3; lou5-pok8 chiu7 khi3; koh kong2, Li2 chhiaN2 khia7-teh, goa2 beh hou7 li2 thiaN Siong7-te3 e5 oe7.

[10]	Sat-bou2-jiN2 theh8 chit8 pan5 iu5, to3 ti7 So3-lo5 e5 thau5-khak, ka7 i chim, kong2, Che kiam2-m7-si7 Ia5-ho5-hoa boah li2 choe3 I e5 giap8 e5 thau5-lang5 mah?  2). Kin-a2-jit8 li2 li7-khui goa2 liau2-au7, ti7 Pian7-nga2-bin2 kau-kai3 e5 Siat-sat, kun7 Lah8-kiat e5 bong7, beh tu2-tioh8 nng7-lang5; in beh ka7 li2 kong2, Li2 khi3 chhe7 hiah e5 lu5-bu2, i2-keng chhe7-tioh8; taN li2 e5 lau7-pe7 bo5 teh khoa3-lu7 lu5, si7 teh hoan5-lo2 li2, kong2, Goa2 ui7-tioh8 goa2 e5 kiaN2 beh chaiN2-iuN7 ah?  3). Li2 beh tui3-hia khi3, kau3 Tha-pok8 e5 siong7-chhiu7 hia, beh u7 saN-lang5 tu2-tioh8 li2, in si7 beh khi3 Pek-tek8-li7 kau3 Siong7-te3 hia, chit8-e5 toa3 saN chiah soaN-iuN5-a2, chit8-e5 toa3 saN e5 piaN2, chit8-e5 toa3 chit8 phe5-te7 e5 chiu2;  4). in beh mng7 li2 peng5-an, eng7 nng7 e5 piaN2 hou7 li2; li2 chiu7 tui3 in e5 chhiu2 chih-lai5.  5). Chit-tiap8 liau2-au7 li2 beh kau3 Siong7-te3 e5 soaN, ti7-hia u7 Hui-li7-su7 lang5 hong5-siu2 e5 peng; li2 kau3 siaN5 e5 si5, beh tu2-tioh8 chit8 tin7 sian-ti tui3 koaiN5 e5 sou2-chai7 loh8-lai5; ti7 in e5 thau5-cheng5 u7 sek, u7 lin-long-kou2, u7 tat8-a2, u7 khim5; in long2 kong2 sian-ti oe7.  6). Ia5-ho5-hoa e5 Sin5 beh toa7-toa7 lim5-kau3 li2, li2 ia7 beh kap in kong2 sian-ti oe7, li2 beh pian3-choe3 sin e5 lang5.  7). Chiah e5 tiau7-thau5 lim5-kau3 li2, li2 tioh8 than3 ki-hoe7 lai5 choe3, in-ui7 Siong7-te3 kap li2 ti7-teh.  8). Li2 tioh8 tai7-seng goa2 loh8-khi3 Kiat-kah, goa2 ia7 beh loh8-khi3 li2 hia, hian3 sio-che3 kap sia7-un-che3; li2 tioh8 theng3-hau7 chhit-jit8, theng3-hau7 goa2 kau3 li2 hia, chi2-si7 li2 tioh8 kiaN5 e5 su7.  9). I oat8-tng2-sin beh li7-khui Sat-bou2-jiN2, Siong7-te3 oaN7-sin i e5 sim; tng hit-jit8 chiah e5 tiau7-thau5 long2 eng3-giam7.
	10). In i2-keng kau3 hit e5 soaN, u7 chit8 tin7 sian-ti-lang5 tu2-tioh8 i; Siong7-te3 e5 Sin5 toa7-toa7 lim5-kau3 So3-lo5, i chiu7 ti7 in tiong-kan kong2 sian-ti oe7.  11). Peng5-sou3 bat i e5 lang5, khoaN3 i ti7 sian-ti-tiong teh kong2 sian-ti oe7, chiu7 saN-kap kong2, Ki-su7 e5 kiaN2 tu2-tioh8 an2-ni si7 chaiN2-iuN7? So3-lo5 ia7 liat8 ti7 sian-ti-tiong mah?  12). Hit sou2-chai7 u7 chit8 lang5 in3 kong2, Hiah e5 lang5 e5 lau7-pe7 si7 chi7-chui7 ah? Tui3 an2-ni u7 chit8-ku3 siok8-gu2 kong2, So3-lo5 ia7 liat8 ti7 sian-ti-tiong mah?  13). So3-lo5 kong2 sian-ti oe7 beng5-pek8, chiu7 chiuN7-khi3 koaiN5 e5 sou2-chai7.
	14). So3-lo5 e5 chek mng7 So3-lo5 kap i e5 lou5-pok8 kong2, Lin2 khi3 toh-loh8? In3 kong2, Khi3 chhe7 lu5-bu2; chhe7 i bo5, chiu7 khi3 Sat-bou2-jiN2 hia.  15). So3-lo5 e5 chek kong2, ChhiaN2 li2 ka7 goa2 kong2, Sat-bou2-jiN2 ka7 lin2 kong2 sim2-mih8.  16). So3-lo5 ka7 i e5 chek kong2, I beng5-beng5 ka7 goan2 kong2 lu5-bu2 i2-keng chhe7-tioh8 lah.  Lun7-kau3 Sat-bou2-jiN2 sou2 kong2 kok e5 su7, i bo5 ka7 i kong2.
	17). Sat-bou2-jiN2 chio-chip8 peh-siN3 kau3 Bi2-su-pa Ia5-ho5-hoa hia;  18). ka7 I2-sek-liat8 lang5 kong2, Ia5-ho5-hoa I2-sek-liat8 e5 Siong7-te3 an2-ni kong2, Goa2 chhoa7 I2-sek-liat8 chhut Ai-kip8, kiu3 lin2 thoat-li7 Ai-kip8 lang5 e5 chhiu2, ia7 thoat-li7 long2-chong2 hiah e5 che3-ap lin2 kok e5 chhiu2.  19). Chong2-si7 lin2 kin-a2-jit8 u7 khi3-sak lin2 e5 Siong7-te3, chiu7-si7 pun2-sin kiu3 lin2 thoat-li7 it-chhe3 hoan7-lan7 kan-khou2 e5; lin2 ia7 tui3 I kong2, Tioh8 siat-lip8 ong5 koan2-li2 goan2.  TaN lin2 tioh8 chiau3 lin2 e5 chi-phai3, lin2 e5 chong-chok8, lai5 khia7 ti7 Ia5-ho5-hoa e5 bin7-cheng5.  20). Tui3 an2-ni Sat-bou2-jiN2 hou7 I2-sek-liat8 cheng3 chi-phai3 kun7-cheng5 lai5, chiu7 chhu2-tioh8 Pian7-nga2-bin2 e5 chi-phai3;  21). koh hou7 Pian7-nga2-bin2 e5 chi-phai3 chiau3 in e5 chong-chok8 kun7-cheng5 lai5, chiu7 chhu2-tioh8 Ma2-tek8-li7 chok8; tui3 hit tiong-kan koh chhu2-tioh8 Ki-su7 e5 kiaN2 So3-lo5; lang5 chhe7 i, ia7 chhe7-boe7-tioh8.  22). Sou2-i2 chiu7 koh mng7 Ia5-ho5-hoa kong2, Hit-lang5 u7 lai5 chia a2-be7? Ia5-ho5-hoa kong2, I bih ti7 chap8-mih8 e5 tiong-kan.  23). In chiu7 chau2-khi3, tui3-hia chhoa7 i chhut-lai5; i khia7 ti7 peh-siN3 e5 tiong-kan, pi2 cheng3 peh-siN3 khah koaiN5 chit8 e5 thau5-khak.  24). Sat-bou2-jiN2 ka7 cheng3 peh-siN3 kong2, Ia5-ho5-hoa sou2 keng2 e5 lang5, ti7 peh-siN3-tiong bo5 chit8-e5 oe7 pi2-tit i, lin2 khoaN3-kiN3 mah? Cheng3 peh-siN3 chiu7 toa7-siaN kio3 kong2, Goan7 ong5 ban7-soe3.
	25). Sat-bou2-jiN2 chiong kok-hoat tui3 peh-siN3 kong2-beng5, koh ki3 ti7 chheh--nih, he7 ti7 Ia5-ho5-hoa e5 bin7-cheng5; jian5-au7 Sat-bou2-jiN2 si3-soaN3 cheng3-lang5, tak8-e5 to3-khi3 in e5 ke.  26). So3-lo5 ia7 to3-khi3 Ki-pi2-a, kau3 i e5 ke; u7 chit8 tin7 lang5, hou7 Siong7-te3 kam2-tong7 i e5 sim e5, te3 i khi3.  27). Hiah e5 hui2-lui7 kong2, Chit-lang5 thai2 oe7 kiu3 lan2 ah? Chiu7 biau2-si7 So3-lo5, bo5 sang3 i le2-mih8; chong2-si7 So3-lo5 cheng7-cheng7.

[11]	A-bun5 lang5 Na2-hat chiuN7-kau3 Ki-liat8 e5 Nga2-pi2, chat-iaN5 beh kong-kek i; Nga2-pi2 e5 cheng3-lang5 ka7 Na2-hat kong2, Li2 kap goan2 lip8-iok, goan2 chiu7 beh hok8-sai7 li2.  2). A-bun5 lang5 Na2-hat in3 kong2, Goa2 kap lin2 lip8-iok, tioh8 an2-ni, chiu7-si7 iah lin2 cheng3-lang5 e5 chiaN3-bak8, goa2 thang eng7 chit-e5 lai5 leng5-jiok8 I2-sek-liat8 lang5.  3). Nga2-pi2 e5 tiuN2-lo2 ka7 i kong2, Kiu5 li2 khoan-iong5 goan2 chhit-jit8, hou7 goan2 chhe lang5 khi3 I2-sek-liat8 e5 choan5-keng2; na7 bo5 lang5 kiu3 goan2, goan2 chiu7 chhut-lai5 chiu7 li2.  4). Sou2 chhe e5 lang5 kau3 So3-lo5 e5 Ki-pi2-a, chiong chiah e5 oe7 kong2 hou7 peh-siN3 thiaN; peh-siN3 chiu7 long2 khui-siaN hau2.  5). So3-lo5 tu2-tng7 tui3 chhan5--nih koaN2-gu5 to3-lai5; So3-lo5 kong2, Peh-siN3 ui7 siaN2-su7 thi5-khau3? In chiu7 chiong Nga2-pi2 lang5 e5 oe7 ka7 i kong2.  6). So3-lo5 thiaN-kiN3 chiah e5 oe7, Siong7-te3 e5 Sin5 toa7-toa7 kam2-tong7 i; i toa7 siu7-khi3.  7). I chiu7 chiong chit8 tui3 gu5 chhiat chit8-te3 chit8-te3, kau-tai3 su3-chia2 sang3 kau3 I2-sek-liat8 e5 choan5-keng2, kong2, KiN3-na7 bo5 chhut-lai5 kun-te3 So3-lo5 kap Sat-bou2-jiN2 e5, ia7 beh an2-ni khoan2-thai7 i e5 gu5.  Ia5-ho5-hoa hou7 peh-siN3 kiaN, in chiu7 long2 chhut--lai5 chhin-chhiuN7 chit8-lang5.  8). Ti7 Pi2-sek tiam2-sng3 hiah e5 lang5; I2-sek-liat8 lang5 u7 saN-chap8-ban7, Iu5-tai7 lang5 u7 saN-ban7.  9). In ka7 sou2 chhe e5 lang5 kong2, Lin2 tioh8 an2-ni he5-hok Ki-liat8 e5 Nga2-pi2 lang5, kong2, Bin5-a2-jit8 chiong-kun7 tiong-tau3 e5 si5, lin2 beh tit-tioh8 chin2-kiu3; sou2 chhe e5 lang5 to3-khi3 ka7 Nga2-pi2 lang5 kong2, in chiu7 hoaN-hi2.  10). Nga2-pi2 lang5 chiu7 ka7 A-bun5 lang5 kong2, Bin5-a2-jit8 goan2 beh chhut-lai5 chiu7 lin2, lin2 thang chhut-chai7 i3-su3 khoan2-thai7 goan2.  11). Keh-jit8 So3-lo5 pun peh-siN3 choe3 saN-tui7, ti7 gou7-kiN-cha2 e5 si5, jip8 A-bun5 lang5 e5 kun-iaN5, phah-si2 in kau3 jit8 beh tau3; sou2 chhun e5 lang5 long2 chau2 si3-soaN3, bo5 nng7-lang5 saN-kap toa3 chit8-ui7.  12). Peh-siN3 ka7 Sat-bou2-jiN2 kong2, Hit-e5 kong2, So3-lo5 kiam2 oe7 koan2-hat lan2-e5 si7 chi7-chui7 ah? Tioh8 liah8 hiah e5 lang5 chhut-lai5, goan2 beh thai5-si2 i.  13). So3-lo5 kong2, Kin-a2-jit8 chit8-lang5 ia7 m7-thang thai5-si2; in-ui7 kin-a2-jit8 Ia5-ho5-hoa chin2-kiu3 I2-sek-liat8.
	14). Sat-bou2-jiN2 ka7 peh-siN3 kong2, Lai5 ah, lan2 lai5 khi3 Kiat-kah, ti7-hia teng5-chai3 kian3-lip8 kok.  15). Cheng3 peh-siN3 chiu7 khi3 Kiat-kah; ti7 Kiat-kah tng Ia5-ho5-hoa e5 bin7-cheng5 siat-lip8 So3-lo5 choe3-ong5; in ti7-hia hian3 sia7-un-che3 ti7 Ia5-ho5-hoa e5 bin7-cheng5.  So3-lo5 kap I2-sek-liat8 cheng3-lang5 toa7-toa7 hoaN-hi2.

[12]	Sat-bou2-jiN2 ka7 I2-sek-liat8 cheng3-lang5 kong2, KiN3-na7 lin2 tui3 goa2 sou2 kong2 e5 oe7, goa2 long2 u7 thiaN-kiN3, siat-lip8 chit8 e5 ong5 koan2 lin2.  2). KhoaN3 ah, taN u7 chit8 e5 ong5 kiaN5 ti7 lin2 e5 bin7-cheng5; goa2 i2-keng lau7, thau5-mng5 peh8; goa2 e5 kiaN2 long2 ti7 lin2 chia; goa2 tui3 siau3-lian5 kau3-taN, long2 kiaN5 ti7 lin2 e5 bin7-cheng5.  3). Goa2 ti7-chia, lin2 tioh8 ti7 Ia5-ho5-hoa e5 bin7-cheng5 kap I sou2 boah-iu5--e5 e5 bin7-cheng5, ka7 goa2 choe3 kan-cheng3; goa2 u7 khan chi7-chui7 e5 gu5? khan chi7-chui7 e5 lu5? khi-hu7 chi7-chui7? ap-che3 chi7-chui7? tui3 chi7-chui7 e5 chhiu2 siu7 pou3-lou7, ti3-kau3 jia goa2 e5 bak8-chiu? na7 u7, goa2 beh heng5 lin2.  4). In kong2, Li2 m7-bat khi-hu7 goan2, m7-bat ap-che3 goan2, ia7 m7-bat tui3 lang5 e5 chhiu2 theh8 sim2-mih8 mih8.  5). I ka7 in kong2, Lin2 ti7 goa2 e5 chhiu2 bo5 chhe7-tioh8 sim2-mih8 mih8, kin-a2-jit8 Ia5-ho5-hoa tui3 lin2 choe3 kan-cheng3, I sou2 boah-iu5--e5, ia7 choe3 kan-cheng3; in kong2, I choe3 kan-cheng3.  6). Sat-bou2-jiN2 ka7 peh-siN3 kong2, Cheng5 siat-lip8 Mou5-se A-lun5--e5, chhoa7 lin2 e5 liat8-chou2 chhut Ai-kip8--e5, si7 Ia5-ho5-hoa.  7). TaN lin2 tioh8 khia7--teh, goa2 beh ti7 Ia5-ho5-hoa e5 bin7-cheng5 kap lin2 pian7-lun7 Ia5-ho5-hoa tui3 lin2 kap lin2 e5 liat8-chou2 sou2 kiaN5 it-chhe3 kong-gi7 e5 su7.  8). Cheng5 Nga2-kok kau3 Ai-kip8, ia7 lin2 e5 liat8-chou2 kiu5-kio3 Ia5-ho5-hoa, hit-si5 Ia5-ho5-hoa chiu7 chhe Mou5-se A-lun5 chhoa7 lin2 e5 liat8-chou2 chhut Ai-kip8, hou7 in khia7-khi2 ti7 chit e5 sou2-chai7.  9). Chong2-si7 in boe7-ki3-tit Ia5-ho5-hoa in e5 Siong7-te3, I chiu7 boe7 in hou7 Ha7-so2 e5 kun-tiuN2 Se-se-lah8 e5 chhiu2, kap Hui-li7-su7 lang5 e5 chhiu2, kap Mou5-ap ong5 e5 chhiu2, ti3-kau3 hiah e5 lang5 lai5 kong-kek in.  10). In kiu5-kio3 Ia5-ho5-hoa kong2, Goan2 u7-choe7 lah, in-ui7 goan2 u7 li7-khui Ia5-ho5-hoa, khi3 hok8-sai7 Pa-lek8 kap A-su-tha-liok8; taN kiu5 Li2 kiu3 goan2 thoat-li7 goan2 e5 tui3-tek8 e5 chhiu2, goan2 beh hok8-sai7 Li2.  11). Ia5-ho5-hoa chiu7 chhe Ia5-lou7-pa-lek8, Pi2-tan3, Ia5-hut-tha, Sat-bou2-jiN2, kiu3 lin2 thoat-li7 si3-ui5 e5 tui3-tek8 e5 chhiu2, lin2 chiah peng5-an khia7-khi2.  12). Lin2 khoaN3-kiN3 A-bun5 lang5 e5 ong5 Na2-hat lai5 kong-kek lin2, chiu7 tui3 goa2 kong2, M7--ah, goan2 tiaN7-tioh8 beh chit8 e5 ong5 koan2-li2 goan2; ki5-sit8 Ia5-ho5-hoa lin2 e5 Siong7-te3 si7 lin2 e5 ong5.  13). TaN khoaN3 lin2 sou2 keng2 sou2 kiu5 e5 ong5 ti7-chia; khoaN3 ah, Ia5-ho5-hoa i2-keng siat-lip8 ong5 koan2 lin2.  14). Lin2 na7 keng3-ui3 Ia5-ho5-hoa, hok8-sai7 I, thiaN I e5 oe7, bo5 ui5-poe7 Ia5-ho5-hoa e5 beng7-leng7, lin2 kap koan2-hat lin2 e5 ong5 ia7 sun7-than3 Ia5-ho5-hoa lin2 e5 Siong7-te3 chiu7 ho2.  15). Siat-su2 lin2 m7 thiaN-than3 Ia5-ho5-hoa e5 oe7, ui5-poe7 Ia5-ho5-hoa e5 beng7-leng7, Ia5-ho5-hoa e5 chhiu2 beh kong-kek lin2, chhin-chhiuN7 cheng5 kong-kek lin2 e5 chou2-kong chit8-iuN7.  16). TaN lin2 tioh8 khia7-teh, lai5 khoaN3 Ia5-ho5-hoa ti7 Lin2 e5 bak8-chiu-cheng5 sou2 beh kiaN5 e5 toa7-su7.  17). Kin-a2-jit8 kiam2-m7-si7 koah sio2-beh8 e5 si5 mah? Goa2 kiu5 Ia5-ho5-hoa, I beh khi2-lui5 loh8-hou7; hou7 lin2 ia7 chai ia7 khoaN3-chhut, lin2 ui7 ka-ki7 kiu5 siat-lip8 ong5 e5 su7, si7 ti7 Ia5-ho5-hoa e5 bin7-cheng5 sou2 hoan7 e5 choe7 chin-toa7.  18). Tui3 an2-ni Sat-bou2-jiN2 kiu5-kio3 Ia5-ho5-hoa; Ia5-ho5-hoa chiu7 ti7 chit-jit8 khi2-lui5 loh8-hou7; cheng3 peh-siN3 chiu7 chin kiaN Ia5-ho5-hoa kap Sat-bou2-jiN2.
	19). Cheng3 peh-siN3 ka7 Sat-bou2-jiN2 kong2, Kiu5 li2 thoe3 li2 chiah e5 lou5-pok8 kiu5 Ia5-ho5-hoa li2 e5 Siong7-te3, bian2-tit goan2 si2-bo5; in-ui7 goan2 ui7 ka-ki7 kiu5 chit8 e5 ong5, chin-chiaN3 si7 ke-thiN choe7 ti7 choe7 e5 teng2-bin7.  20). Sat-bou2-jiN2 ka7 peh-siN3 kong2, Boh8-tit kiaN, lin2 sui-jian5 kiaN5 chit e5 phaiN2, chong2-si7 m7-thang phian-li7 bo5-te3 Ia5-ho5-hoa; tok8-tok8 tioh8 chin7-sim hok8-sai7 Ia5-ho5-hoa;  21). m7-thang phian-li7, in-ui7 phian-li7 chiu7-si7 than3 hu-ke2 e5 mih8, bo5 li7-ek, ia7 bo5 chin2-kiu3-e5, in-ui7 in si7 hu-ke2.  22). Ia5-ho5-hoa ui7-tioh8 ka-ki7 e5 toa7-mia5 tek-khak bo5 khi3-sak I e5 peh-siN3; in-ui7 Ia5-ho5-hoa hoaN-hi2 eng7 lin2 choe3 I e5 peh-siN3.  23). Lun7-kau3 goa2 thoe3 lin2 ki5-to2, koat-toan3 bo5 theng5-soah, ti3-kau3 tek-choe7 Ia5-ho5-hoa; goa2 beh eng7 ho2 koh cheng3-tit8 e5 lou7 chi2-si7 lin2.  24). Tok8-tok8 lin2 tioh8 keng3-ui3 Ia5-ho5-hoa, seng5-sim sit8-i3 hok8-sai7 I; in-ui7 lin2 tioh8 siau3-liam7 I ui7 lin2 sou2 kiaN5 e5 su7 chaiN2-iuN7 e5 toa7.  25). Lin2 na7 iu5-goan5 choe3-phaiN2, lin2 kap lin2 e5 ong5 beh choe3 chit8-e7 biat8-bo5.

[13]	So3-lo5 tu2-a2 che7-ui7 e5 ni5-he3 choe3 I2-sek-liat8 ong5 nng7-ni5.  2). So3-lo5 chiu7 ui7 ka-ki7 tui3 I2-sek-liat8 tiong keng2 saN-chheng lang5; nng7-chheng kun-te3 So3-lo5 ti7 Bit8-boat8 kap Pek-tek8-li7 soaN, chit8-chheng kun-te3 Iok-na2-tan ti7 Pian7-nga2-bin2 e5 Ki-pi2-a; ki5-u5 e5 lang5, i chhe in to3-khi3 tak8-lang5 e5 pou3-piN5.  3). Iok-na2-tan phah Ka-pa Hui-li7-su7 lang5 e5 kun-iaN5, Hui-li7-su7 lang5 thiaN-kiN3.  So3-lo5 chiu7 pun5 sau3-kak ti7 choan5-toe7, kong2, Hi-pek-lai5 lang5 tioh8 thiaN ah.  4). I2-sek-liat8 cheng3-lang5 thiaN-kiN3 So3-lo5 phah Hui-li7-su7 lang5 e5 kun-iaN5, koh thiaN-kiN3 I2-sek-liat8 lang5 hou7 Hui-li7-su7 lang5 iam3-ouN3, peh-siN3 chiu7 kun-te3 So3-lo5, chu7-chip8 ti7 Kiat-kah.
	5). Hui-li7-su7 lang5 chu7-chip8 beh kap I2-sek-liat8 lang5 kau-chian3; u7 chhia saN-ban7 tiuN, be2-peng lak8-chheng, pou7-peng chhin-chhiuN7 hai2-piN e5 soa hiah-choe7; chiu7 chiuN7-lai5, ti7 Pek-a-bun5 tang--si3 e5 Bit8-boat8 chat-iaN5.  6). I2-sek-liat8 lang5 khoaN3-kiN3 ka-ki7 gui5-kip, in-ui7 peh-siN3 khun2-pek, chiu7 ka-ki7 bih ti7 soaN-tong7, chhiu7-na5, chioh8-hiat8, hiam2-iau3 e5 sou2-chai7, kap chhim-khiN.  7). Ia7 u7 Hi-pek-lai5 lang5 ke3 Iok-tan3 kau3 Ka-tek8 kap Ki-liat8 toe7.  So3-lo5 iau2-ku2 ti7 Kiat-kah; peh-siN3 long2 ngiauh8-ngiauh8-chhoah lai5 kun-te3 i.
	8). So3-lo5 chiau3 Sat-bou2-jiN2 sou2 tiaN7-tioh8 e5 jit8-ki5, theng3-hau7 chhit-jit8.  Sat-bou2-jiN2 iau2-be7 lai5 Kiat-kah, peh-siN3 li7-khui i si3-soaN3 khi3.  9). So3-lo5 kong2, Chiong sio-che3 kap sia7-un-che3 toa3-lai5 goa2 chia; i chiu7 hian3 sio-che3.  10). I hian3 sio-che3 tu2-a2 beng5-pek8, khoaN3 ah, Sat-bou2-jiN2 kau3 lah; So3-lo5 chhut-khi3 ngia5-chih i, beh ka7 i chheng2-an.  11). Sat-bou2-jiN2 kong2, Li2 choe3 sim2-mih8 tai7 ah? So3-lo5 kong2, In-ui7 goa2 khoaN3-kiN3 peh-siN3 si3-soaN3 li7-khui goa2, li2 ia7 bo5 chiau3 sou2 tiaN7-tioh8 e5 jit8-ki5 kau3, koh Hui-li7-su7 lang5 i2-keng chu7-chip8 ti7 Bit8-boat8;  12). sou2-i2 goa2 kong2, Hui-li7-su7 lang5 beh kau3 Kiat-kah kong-kek goa2, ia7 goa2 iau2-be7 kiu5 Ia5-ho5-hoa si-un, goa2 chiu7 bian2-kiong2 hian3 sio-che3.  13). Sat-bou2-jiN2 tui3 So3-lo5 kong2, Li2 choe3 gong7-su7 lah, in-ui7 li2 bo5 chun-siu2 Ia5-ho5-hoa li2 Siong7-te3 sou2 beng7-leng7 li2 e5 kai3-beng7; beh si7 u7 siu2, Ia5-ho5-hoa chiu7 kian-kou3 li2 e5 ong5-ui7 ti7 I2-sek-liat8 tiong kau3 eng2-oan2.  14). TaN li2 e5 ong5-ui7 bo5 ku2-tng5; Ia5-ho5-hoa i2-keng chhe7-tioh8 hap8 I e5 sim-i3 e5 chit8-lang5; koh Ia5-ho5-hoa ia7 tiaN7-tioh8 i choe3 I e5 peh-siN3 e5 thau5, in-ui7 li2 bo5 chun-siu2 Ia5-ho5-hoa sou2 beng7-leng7 li2 e5.
	15). Sat-bou2-jiN2 chiu7 khi2-lai5, tui3 Kiat-kah chiuN7-khi3 Pian7-nga2-bin2 e5 Ki-pi2-a.  So3-lo5 tiam2-sng3 te3 i e5 lang5, iok-liok8 u7 lak8-pah lang5.  16). So3-lo5 kap i e5 kiaN2 Iok-na2-tan, kap te3 in e5 lang5, long2 tiam3 ti7 Pian7-nga2-bin2 e5 Ka-pa.  Chong2-si7 Hui-li7-su7 lang5 chat-iaN5 ti7 Bit8-boat8;  17). U7 chhiuN2-kiap-e5 tui3 Hui-li7-su7 e5 kun-iaN5-tiong chhut-lai5, pun-choe3 saN tui7; chit8-tui7 oat tui3 Go5-hut-lah8 e5 lou7, kau3 Su-a e5 toe7 khi3;  18). koh chit8-tui7 oat tui3 Pek-ho5-lun5 e5 lou7 khi3; koh chit8-tui7 oat tui3 Se2-pho-im e5 soaN-kok tui3-bin7 toe7-kai3 e5 lou7, ng3 khong3-ia2 khi3.
	19). Hit-si5 I2-sek-liat8 choan5-toe7 bo5 chit8 e5 phah-thih sai-hu7, in-ui7 Hui-li7-su7 lang5 kong2, KiaN-liau2 Hi-pek-lai5 lang5 che3-cho7 kiam3 kap chhiuN.  20). I2-sek-liat8 lang5 beh boa5-lai7 i e5 loe5, pe7, pou2-thau5, ti5-thau5, tak8-lang5 tioh8 loh8-khi3 Hui-li7-su7 lang5 hia;  21). na7 beh loe3 ti5-thau5, loe5, saN-khi2 e5 chhe, pou2-thau5, kap koaN2-gu5 e5 thih-chhi3, tioh8 chit8-pim e5 kang-chiN5;  22). sou2-i2 kau3 kau-chian3 e5 jit8, te3 So3-lo5 kap Iok-na2-tan e5 lang5 bo5 chit8-e5 chhiu2--nih u7 kiam3 u7 chhiuN e5; tok8-tok8 So3-lo5 kap i e5 kiaN2 Iok-na2-tan u7.  23). Hui-li7-su7 hong5-siu2 e5 peng chhut-khi3 kau3 Bit8-boat8 e5 ai3-khau2.

[14]	U7 chit8-jit8 So3-lo5 e5 kiaN2 Iok-na2-tan ka7 kiah8 i e5 kun-khi3 e5 siau3-lian5 lang5 kong2, Lai5, lan2 lai5 khi3 hit-peng5, kau3 Hui-li7-su7 lang5 kun-iaN5 hia; chong2-si7 i bo5 ka7 in lau7-pe7 kong2.  2). So3-lo5 ti7 Ki-pi2-a e5 kek8-thau5, che7 ti7 Bi2-ki-lun5 e5 siah8-liu5 chhiu7 kha; te3--i-e5 iok-liok8 u7 lak8-pah lang5;  3). koh u7 A-hi-tut8 e5 kiaN2 A-hi-a, toa3 i2-hut-tek, si7 I2-ka-phok e5 hiaN, Hui-ni5-hap e5 kiaN2, I2-li7 e5 sun, chiu7-si7 ti7 Si7-lo5 choe3 Ia5-ho5-hoa e5 che3-si e5.  Peh-siN3 m7-chai Iok-na2-tan khi3.  4). Iok-na2-tan beh khi3 Hui-li7-su7 e5 kun-iaN5, sou2 beh ke3 hiah e5 ai3-khau2 e5 tiong-kan, chit-peng5 u7 chioh8 e5 soaN-chiam, hit-peng5 ia7 u7 chioh8 e5 soaN-chiam, chit8-e5 mia5 Po3-siat, chit8-e5 mia5 Se-ni5;  5). chit8 e5 chioh8 e5 soaN-chiam ti7 pak-peng5, kap Bit8-boat8 saN-tui3, chit8 e5 chioh8 e5 soaN-chiam ti7 lam5-peng5, kap Ka-pa saN-tui3.
	6). Iok-na2-tan ka7 kiah8 i e5 kun-khi3 e5 siau3-lian5 lang5 kong2, Lai5, lan2 lai5 khi3 bo5-siu7 kat-le2 e5 lang5 e5 kun-iaN5 hia, kiam2-chhai2 Ia5-ho5-hoa beh thoe3 lan2 choe3 tai7-chi3; in-ui7 Ia5-ho5-hoa e5 kiu3 lang5, bo5 han7-tiaN7 lang5 e5 choe7-chio2.  7). Kiah8 i e5 kun-khi3--e5 ka7 i kong2, Chiau3 li2 e5 sim sou2-ai3-e5 long2 kiaN5 i, thang chin3-cheng5 khi3; goa2 kap li2 tang5-sim, beh te3 li2 khi3.  8). Iok-na2-tan kong2, Lan2 beh keng-ke3 kau3 hiah e5 lang5 hia, hou7 in khoaN3-kiN3 lan2;  9). in na7 an2-ni ka7 lan2 kong2, Lin2 khia7-teh, theng3-hau7 goan2 kau3 lin2 hia, lan2 chiu7 tiaN7-tiaN7 khia7-teh, bo5 chiuN7-khi3 in hia.  10). In na7 kong2, Lin2 chiuN7-lai5 goan2 chia, lan2 chiu7 chiuN7-khi3; in-ui7 Ia5-ho5-hoa chiong in kau ti7 lan2 e5 chhiu2, chit-e5 oe7 thang choe3 lan2 e5 cheng3-ku3.  11). Nng7-lang5 chiu7 hou7 Hui-li7-su7 hong5-siu2 e5 peng khoaN3-kiN3; Hui-li7-su7 lang5 kong2, Hi-pek-lai5 lang5 tui3 sou2 bih e5 tong7 chhut-lai5.  12). Hong5-siu2 e5 peng ka7 Iok-na2-tan kap kiah8 i e5 kun-khi3 e5 lang5 kong2, Lin2 chiuN7-lai5 goan2 chia, goan2 u7 chit8 hang7 tai7-chi3 beh po3 lin2; Iok-na2-tan chiu7 ka7 kiah8 i e5 ke-si-e5 kong2, Li2 te3 goa2 chiuN7-khi3; in-ui7 Ia5-ho5-hoa chiong in kau ti7 I2-sek-liat8 lang5 e5 chhiu2.  13). Iok-na2-tan chiu7 eng7 chhiu2-khiN5 kha-leng3 chiuN7-khi3, kiah8 i e5 kun-khi3 e5 lang5 te3 i.  Hui-li7-su7 lang5 to2 ti7 Iok-na2-tan e5 bin7-cheng5, kiah8 i e5 kun-khi3 e5 lang5 ia7 te3 i e5 au7-bin7 lai5 thai5 in.  14). Iok-na2-tan kap kiah8 i e5 kun-khi3 e5 lang5 khi2-thau5 sou2 thai5 e5, iok-liok8 ji7-chap8 lang5, long2 si7 ti7 poaN3-bou2 hng5 e5 loe5-kau.  15). Tui3 an2-ni ti7 iaN5-poaN5, ti7 chhan5-ia2, ti7 cheng3 peh-siN e5 tiong-kan, long2 ngiauh8-ngiauh8-chhoah; hong5-siu2 e5 peng kap chhiuN2-kiap e5 peng ia7 long2 ngiauh8-ngiauh8-chhoah; toe7 ia7 tin2-tang7, ti3-kau3 ngiauh8-ngiauh8-chhoah kau3 kek8.
	16). Ti7 Pian7-nga2-bin2 e5 Ki-pi2-a, So3-lo5 siu2-bang7 e5 peng teh khoaN3, khoaN3-kiN3 Hui-li7-su7 e5 cheng3 kun-peng si3-soaN3, si3-koe3 loan7-loan7 chau2.  17). So3-lo5 chiu7 ka7 te3 i e5 peh-siN3 kong2, Lin2 tiam2-sng3, khoaN3 chi7-chui7 tui3 lan2 chia chhut-khi3; in tiam2-sng3 liau2, chiu7 chai Iok-na2-tan kap kiah8 i e5 kun-khi3 e5 lang5 bo5 ti7-teh.  18). So3-lo5 ka7 A-hi-a kong2, Li2 tioh8 toa3 Siong7-te3 e5 iok-kui7 lai5; in-ui7 hit-si5 Siong7-te3 e5 iok-kui7 ti7 I2-sek-liat8 lang5 e5 sou2-chai7.  19). So3-lo5 kap che3-si kong2-oe7 e5 si5, Hui-li7-su7 iaN5-tiong han2-hoa7 e5 siaN na2-ku2 na2-toa7.  So3-lo5 chiu7 ka7 che3-si kong2, Bian2-tang7 li2 e5 chhiu2.  20). So3-lo5 kap te3 i e5 peh-siN3 long2 chu7-chip8, lai5 kau3 chian3-tiuN5; khoaN3-kiN3 Hui-li7-su7 lang5 tak8-e5 eng7 to saN-chan5, chin toa7 loan7.  21). I2-cheng5 oa2 Hui-li7-su7 lang5 e5 Hi-pek-lai5 lang5, tui3 si3-hng te3 kau3 i e5 iaN5 e5, taN ia7 hoan2-tng2 lai5 pang-chan7 te3 So3-lo5 kap Iok-na2-tan e5 I2-sek-liat8 lang5.  22). Hiah e5 bih ti7 I2-hoat-lian5 soaN-toe7 e5 I2-sek-liat8 lang5, thiaN-kiN3 Hui-li7-su7 lang5 to5-chau2, in chiu7 chhut-lai5 jip-oa2 in e5 au7-bin7, lai5 kau-chian3.  23). Hit-jit8 Ia5-ho5-hoa chin2-kiu3 I2-sek-liat8; tit8-tit8 chian3 kau3 Pek-a-bun5.
	24). Hit-jit8 I2-sek-liat8 lang5 chin khun3-khou2, in-ui7 So3-lo5 ng3 peh-siN3 chiu3-choa7 kong2, Bo5 tan2 kau3 jit8-am3, theng3-hau7 goa2 po3 goa2 e5 tui3-tek8 e5 oan-siu5 e5 tai7-seng, chiah8-mih8 e5 lang5 tioh8 siu7 chiu3-chou2; sou2-i2 peh-siN3 bo5 chiah8 sim2-mih8.  25). Cheng3 peh-siN3 jip8 chhiu7-na5, khoaN3-kiN3 u7 bit8 ti7 toe7-chiuN7.  26). Peh-siN3 jip8 chhiu7-na5, khoaN3-kiN3 u7 bit8 teh-tih; chong2-si7 bo5 lang5 kaN2 eng7 chhiu2 theh8 jip8 chhui3, in-ui7 peh-siN3 kiaN hiah e5 chiu3-choa7 e5 oe7.  27). Iok-na2-tan bo5 thiaN-kiN3 in lau7-pe7 ng3 peh-siN3 chiu3-choa7, sou2-i2 chhun i chhiu2--nih e5 koaiN2-a2-be2 tuh ti7 bit8-pou5; i e5 chhiu2 oat kau3 chhui3--nih; bak8-chiu chiu7 kim.  28). Peh-siN3-tiong u7 chit8-lang5 ka7 i kong2, Li2 e5 lau7-pe7 ng3 peh-siN3 giam5-giam5 chiu3-choa7, kong2, Kin-a2-jit8 chiah8 sim2-mih8 e5, tioh8 siu7 chiu3-chou2.  Peh-siN3 chiu7 chin ia3-sian7.  29). Iok-na2-tan kong2, Goa2 e5 pe7 hai7-tioh8 chit e5 toe7-hng; lin2 khoaN3, goa2 chhi3 chi2 chit8-tiam2-a2 bit8, bak8-chiu chiu7 kim.  30). Ho5-hong3 peh-siN3 kin-a2-jit8 na7 chhut-chai7 i3-su3 chiah8 in sou2 chhiuN2 tui3-tek8 e5 mih8, phah-si2 Hui-li7-su7 lang5 kiam2 bo5 koh khah-choe7 mah?  31). Hit-jit8 in phah Hui-li7-su7 lang5, tui3 Bit8-boat8 kau3 A-nga2-lun5; peh-siN3 chin ia3-sian7.  32). Peh-siN3 chiu7 koaN2-kin2 chau2-khi3 theh8 sou2 chhiuN2 e5 iuN5, gu5, gu5-a2-kiaN2, thai5 ti7 toe7--nih; bah iau2 u7 huih, chiu7 chiah8 i.  33). U7 lang5 ka7 So3-lo5 kong2, Peh-siN3 tek-choe7 Ia5-ho5-hoa lah, in-ui7 in chiah8 iau2 u7 huih e5 bah.  I kong2, Lin2 chha-biu7 lah; taN tioh8 ko7 toa7 te3 chioh8 lai5 goa2 chia.  34). So3-lo5 koh kong2, Lin2 tioh8 si3-koe3 kiaN5 ti7 peh-siN3 e5 tiong-kan, ka7 in kong2, Tak8-lang5 khan in e5 gu5, tak8 lang5 khan in e5 iuN5, lai5 goa2 chia; ti7-chia thai5 lai5 chiah8; m7-thang chiah8 iau2 u7 huih e5 bah, lai5 tek-choe7 Ia5-ho5-hoa.  Hit-mi5 peh-siN3 tak8-lang5 khan in e5 gu5 khi3 hia thai5.  35). So3-lo5 ka7 Ia5-ho5-hoa khi2 chit8 cho7 toaN5; che si7 i thau5-chit8-pai2 ka7 Ia5-ho5-hoa khi2 e5 toaN5.
	36). So3-lo5 kong2, Lan2 taN tioh8 thau3-mi5 loh8--khi3 jip Hui-li7-su7 lang5, chhiuN2 in, kau3 thiN-kng, bo5 lau5 in chit8-lang5.  Peh-siN3 kong2, Li2 sou2 khoaN3-choe3 ho2-e5, chiu7 kiaN5 i.  Che3-si kong2, Lan2 tioh8 lai5 chia, chhin-kun7 Siong7-te3.  37). So3-lo5 mng7 Siong7-te3 kong2, Goa2 tioh8 loh8--khi3 jip Hui-li7-su7 lang5 a2 m7-bian2? Li2 beh chiong in kau hou7 I2-sek-liat8 e5 chhiu2 mah? Hit-jit8 Siong7-te3 bo5 in3 i.  38). So3-lo5 kong2, Lin2 peh-siN3-tiong e5 si7-toa7 long2 tioh8 chiuN7-lai5 chia, cha-beng5 kin-a2-jit8 chit e5 choe7 si7 chai7-ti7 sim2-mih8?  39). Goa2 ki2 kiu3 I2-sek-liat8 eng2-oah8 e5 Ia5-ho5-hoa lai5 kong2, Sui-jian5 goa2 e5 kiaN2 Iok-na2-tan, i ia7 tioh8 si2.  Chong2-si7 peh-siN3-tiong bo5 chit8-lang5 in3 i.  40). I chiu7 ka7 I2-sek-liat8 e5 cheng3-lang5 kong2, Lin2 khia7 chit-peng5, goa2 kap goa2 e5 kiaN2 Iok-na2-tan khia7 hit-peng5.  Peh-siN3 tui3 So3-lo5 kong2, Li2 khoaN3-choe3 ho2-e5 chiu7 kiaN5 i.  41). So3-lo5 ka7 Ia5-ho5-hoa I2-sek-liat8 e5 Siong7-te3 kong2, Kiu5 Li2 chi2-si7 sit8-cheng5; tui3 an2-ni liam--tioh8 Iok-na2-tan kap So3-lo5, peh-siN3 long2 bo5 tai7-chi3.  42). So3-lo5 kong2, Tioh8 ti7 goa2 kap goa2 e5 kiaN2 Iok-na2-tan e5 tiong-kan lai5 liam-khau; chiu7 liam--tioh8 Iok-na2-tan.  43). So3-lo5 ka7 Iok-na2-tan kong2, Li2 ka7 goa2 kong2 li2 choe3 sim2-mih8 su7.  Iok-na2-tan kong2, Goa2 sit8-chai7 eng7 chhiu2--nih e5 koaiN2-a2-be2 un3 chit8-tiam2-a2 bit8 lai5 chhi3-bai7-teh; an2-ni goa2 tioh8 si2 ah.  44). So3-lo5 kong2, Iok-na2-tan ah, li2 tek-khak tioh8 si2; goan7 Siong7-te3 an2-ni kiaN5, ia7 pi2 an2-ni iau2 khah-tang7.  45). Peh-siN3 ka7 So3-lo5 kong2, Iok-na2-tan i2-keng kiaN5 chit e5 toa7 e5 chin2-kiu3 ti7 I2-sek-liat8 e5, i tioh8 si2 mah? koat-toan3 m7-thang; goan2 chi2 eng2-oah8 e5 Ia5-ho5-hoa lai5 kong2, i chit8 ki thau5-mng5 ia7 tek-khak bo5 ka-lauh8 ti7 toe7--nih, in-ui7 i kin-a2-jit8 kap Siong7-te3 saN-kap choe3 tai7-chi3.  Tui3 an2-ni peh-siN3 kiu3 Iok-na2-tan bian2 si2.  46). So3-lo5 chiu7 chiuN7-khi3, bo5 tui-jip Hui-li7-su7 lang5.  Hui-li7-su7 lang5 ia7 khi3 i pun2 sou2-chai7.
	47). So3-lo5 chiang2 kok e5 koan5-peng3, ti7-li2 I2-sek-liat8, khi3 kap si3-ui5 long2-chong2 e5 tui3-tek8 kau-chian3, chiu7-si7 kong-kek Mou5-ap lang5, A-bun5 lang5, I2-tong, kap So2-pa chiah e5 ong5, kap Hui-li7-su7 lang5; I bo5-lun7 sou2 khi3, long2 khah-iaN5.  48). So3-lo5 hun3-iong2 kong-kek A-ma2-lek8 lang5, kiu3 I2-sek-liat8 thoat-li7 chhiuN2 in e5 lang5 e5 chhiu2.
	49). So3-lo5 e5 kiaN2 si7 Iok-na2-tan, Ek8-si-ui2, Bek8-ki-su-a; i nng7 e5 cha-bou2-kiaN2 e5 mia5, toa7-e5 mia5 kio3 Bi2-lah8, soe3-e5 mia5 kio3 Bi2-kah.  50). So3-lo5 e5 bou2, mia5 kio3 A-hi-loan2, si7 A-hi-ma2-su e5 cha-bou2-kiaN2; i e5 kun-tiuN2, mia5 kio3 Ap-ni5-jiN2, si7 Ni5-jiN2 e5 kiaN2, Ni5-jiN2 si7 So3-lo5 e5 chek.  51). So3-lo5 e5 lau7-pe7 Ki-su7; Ap-ni5-jiN2 e5 lau7-pe7 Ni5-jiN2, chiu7-si7 A-piat e5 kiaN2.  52). So3-lo5 it-seng siong5-siong5 kap Hui-li7-su7 lang5 toa7 kau-chian3; So3-lo5 kiN3-na7 khoaN3-kiN3 u7 leng5-lek8 e5 lang5, a2-si7 iong2-su7, chiu7 chio-chip8 lai5 oa2 i.

[15]	Sat-bou2-jiN2 ka7 So3-lo5 kong2, Ia5-ho5-hoa chhe goa2 eng7 iu5 boah li2, siat-lip8 li2 choe3-ong5, ti7-li2 I e5 peh-siN3 I2-sek-liat8, sou2-i2 li2 tioh8 thiaN Ia5-ho5-hoa sou2 kong2 e5 oe7.  2). Ban7-kun e5 Ia5-ho5-hoa an2-ni kong2, I2-sek-liat8 lang5 chhut Ai-kip8 e5 si5, A-ma2-lek8 lang5 chaiN2-iuN7 khoan2-thai7 in, chaiN2-iuN7 chiat8 in e5 lou7, Goa2 long2 ki3-tit;  3). taN li2 tioh8 khi3 phah A-ma2-lek8, it-chin7 biat8-bo5 in sou2-u7-e5, boh8-tit po2-sioh in; chiong lam5, lu2, gin2-na2, chiah8-lin--e5, kap gu5, iuN5, lok8-to5, kap lu5, it-chin7 thai5-si2 in.
	4). So3-lo5 chiu7 chio-chip8 peh-siN3 ti7 The5-lah8-in, tiam2-sng3 in, kiong7 pou7-peng ji7-chap8 ban7, Iu5-tai7 lang5 chit8-ban7.  5). So3-lo5 kau3 A-ma2-lek8 e5 siaN5, bai5-hok8 ti7 soaN-kok-tiong.  6). So3-lo5 ka7 Ki-ni5 lang5 kong2, Lin2 loh8-khi3 li7-khui A-ma2-lek8 lang5, bian2-tit goa2 chiong lin2 kap in choe3-chit8-e7 chau5-biat8; in-ui7 I2-sek-liat8 lang5 chhut Ai-kip8 e5 si5, lin2 bat ho2 khoan2-thai7 in; tui3 an2-ni Ki-ni5 lang5 li7-khui A-ma2-lek8 lang5 khi3.  7). So3-lo5 phah A-ma2-lek8 lang5, tui3 Hap-hui-lah8 kau3 Ai-kip8 thau5-cheng5 e5 Su-jiN2.  8). I oah8-oah8 liah8 A-ma2-lek8 ong5 A-kah, eng7 to it-chin7 thai5-si2 i e5 cheng3 peh-siN3.  9). Chong2-si7 So3-lo5 kap peh-siN3 po2-sioh A-kah, ia7 po2-sioh siong7-ho2 e5 iuN5, gu5, gu5-a2, iuN5-a2, kap it-chhe3 ho2 e5 mih8, m7-kheng2 chau5-biat8 i; kiN3-na7 ha7-chian7 m7-chiaN5-mih8-e5, long2 it-chin7 thai5-si2.
	10). Hit-si5 Ia5-ho5-hoa e5 oe7 lim5-kau3 Sat-bou2-jiN2 kong2,  11). Goa2 ui7-tioh8 siat-lip8 So3-lo5 choe3-ong5 lai5 the3-hoe2, in-ui7 I oat8-tng2-khi3 bo5 te3 Goa2, bo5 chun-siu2 Goa2 e5 beng7-leng7.  Sat-bou2-jiN2 chin chhoeh-sim, thong-mi5 kiu5 Ia5-ho5-hoa.  12). Sat-bou2-jiN2 keh cha2-khi2, thau3-cha2 beh khi3 ngia5-chih So3-lo5; u7 lang5 ka7 Sat-bou2-jiN2 kong2, So3-lo5 kau3 Ka-bit8, ti7-hia ui7 ka-ki7 khia7 chioh8-pi, koh oat8-tng2 ke3-khi3, loh8 kau3 Kiat-kah.  13). Sat-bou2-jiN2 kau3 So3-lo5 hia, So3-lo5 ka7 i kong2, Goan7 Ia5-ho5-hoa su3-hok li2, goa2 i2-keng chun-siu2 Ia5-ho5-hoa e5 beng7-leng7 lah.  14). Sat-bou2-jiN2 kong2, An2-ni, chiu7 chit e5 iuN5 meh8-meh8-hau2 jip8 goa2 e5 hi7-khang, kap goa2 sou2 thiaN gu5 teh ma7, si7 sim2-mih8 in-toaN?  15). So3-lo5 kong2, In tui3 A-ma2-lek8 lang5 hia toa3--lai5-e5; in-ui7 peh-siN3 po2-sioh siong7-ho2 e5 iuN5, gu5, beh hian3 hou7 Ia5-ho5-hoa li2 e5 Siong7-te3; ki5-u5-e5 goan2 long2 chau5-biat8.  16). Sat-bou2-jiN2 ka7 So3-lo5 kong2, Li2 tiam7-tiam7, goa2 beh chiong Ia5-ho5-hoa cha7-mi5 sou2 ka7 goa2 kong2 e5, ka7 li2 kong2.  I ka7 i kong2, ChhiaN2 kong2.
	17). Sat-bou2-jiN2 kong2, Cha2 li2 sui-jian5 ka-ki7 khoaN3 choe3 bi5-soe3, kiam2-m7-si7 siu7 siat-lip8 choe3 I2-sek-liat8 chi-phai3 e5 thau5 mah? Ia5-ho5-hoa eng7 iu5 boah li2 choe3 ong5, lai5 ti7-li2 I2-sek-liat8;  18). Koh Ia5-ho5-hoa chhe li2 khi2-sin khi3, hoan-hu3 li2 kong2, A-ma2-lek8 lang5 si7 u7-choe7 e5 lang5, li2 khi3 it-chin7 chau5-biat8 i, koh kap in kau-chian3, kau3 in long2 biat8;  19). li2 siaN2-su7 bo5 than3 Ia5-ho5-hoa e5 oe7, koaN2-kin2 khi3 chhiuN2-mih8, kiaN5 Ia5-ho5-hoa sou2 khoaN3-choe3 phaiN2 e5 su7 ah?  20). So3-lo5 ka7 Sat-bou2-jiN2 kong2, Goa2 sit8-chai7 u7 thiaN-than3 Ia5-ho5-hoa e5 beng7-leng7, kiaN5 Ia5-ho5-hoa sou2 chhe goa2 kiaN5 e5 lou7, liah8 A-ma2-lek8 ong5 A-kah lai5, it-chin7 biat8 A-ma2-lek8 lang5;  21). Tok8-tok8 peh-siN3 tui3 sou2 chhiuN2 e5 mih8 e5 tiong-kan, chhu2 iuN5, gu5, eng-kai hian3 e5 mih8 e5 siong7-ho2 e5, beh ti7 Kiat-kah che3-hian3 Ia5-ho5-hoa li2 e5 Siong7-te3.  22). Sat-bou2-jiN2 kong2, Ia5-ho5-hoa hoaN-hi2 sio-che3 che3-su7, kiam2 chhin-chhiuN7 hoaN-hi2 lang5 chun-than3 Ia5-ho5-hoa e5 oe7 mah? KhoaN3 ah, chun-than3 iaN5-ke3 hian3-che3, thiaN-than3 si7 iaN5-ke3 iuN5-kang2 e5 iu5.  23). In-ui7 poe7-poan7 si7 chhin-chhiuN7 kiaN5 sia5-sut8 e5 choe7, ngi7-sim si7 chhin-chhiuN7 hok8-sai7 hu-ke2, chhin-chhiuN7 pai3 ngou2-siong7; ui7-tioh8 li2 khi3-sak Ia5-ho5-hoa e5 oe7, I ia7 khi3-sak li2, bo5 hou7 li2 choe3-ong5.
	24). So3-lo5 tui3 Sat-bou2-jiN2 kong2, Goa2 u7-choe7, in-ui7 goa2 u7 hoan7-tioh8 Ia5-ho5-hoa e5 beng7-leng7 kap li2 e5 oe7, si7 tui3 goa2 kiaN peh-siN3, thiaN in e5 oe7.  25). TaN kiu5 li2 sia3-bian2 goa2 e5 choe7, kap goa2 to3-khi3, hou7 goa2 thang keng3-pai3 Ia5-ho5-hoa.  26). Sat-bou2-jiN2 ka7 So3-lo5 kong2, Goa2 m7 kap li2 to3-khi3; in-ui7 li2 khi3-sak Ia5-ho5-hoa e5 beng7-leng7, Ia5-ho5-hoa ia7 khi3-sak li2, bo5 hou7 li2 choe3 I2-sek-liat8 e5 ong5.  27). Sat-bou2-jiN2 oat8-tng2-sin beh khi3, So3-lo5 chiu7 khiu2 I e5 saN-a2-ku, saN chiu7 thiah-tng7.  28). Sat-bou2-jiN2 ka7 i kong2, Kin-a2-jit8 Ia5-ho5-hoa hou7 I2-sek-liat8 kok kap li2 choat8-tng7, ia7 si7 an2-ni, chiong i siuN2-su3 li2 e5 chhu3-piN e5 chit8-e5, pi2 li2 khah-ho2-e5.  29). I2-sek-liat8 e5 toa7 hian2-hek e5, bo5 peh8-chhat8, ia7 bo5 the3-hoe2; in-ui7 I m7-si7 se3-kan lang5, u7 the3-hoe2.  30). So3-lo5 kong2, Goa2 u7 choe7; sui-jian5 an2-ni, kiu5 li2 chun-tiong7 goa2 ti7 goa2 e5 peh-siN3 e5 tiong2-lo2 kap I2-sek-liat8 lang5 e5 bin7-cheng5, kap goa2 to3-khi3, hou7 goa2 keng3-pai3 Ia5-ho5-hoa li2 e5 Siong7-te3.  31). Sat-bou2-jiN2 chiu7 oat8-tng2-sin te3 So3-lo5 khi3; So3-lo5 chiu7 keng3-pai3 Ia5-ho5-hoa.
	32). Sat-bou2-jiN2 kong2, Lin2 tioh8 toa3 A-ma2-lek8 ong5 A-kah lai5 goa2 chia.  A-kah chiu7 an-sim lai5 kau3 i e5 bin7-cheng5; A-kah kong2, Si2-bo5 e5 kan-khou2 tek-khak ke3-khi3 lah.  33). Sat-bou2-jiN2 kong2, Li2 e5 to bat hou7 hu7-jin5-lang5 bo5 kiaN2, an2-ni li2 e5 lau7-bu2 ti7 hu7-jin5-lang5 tiong ia7 beh bo5 kiaN2; tui3 an2-ni Sat-bou2-jiN2 ti7 Kiat-kah, Ia5-ho5-hoa e5 bin7-cheng5, chiong A-kah phoa3 kui-te3.
	34). Sat-bou2-jiN2 khi3 Lah8-ma2; So3-lo5 chiuN7--khi3 i e5 chhu3, kau3 So3-lo5 e5 Ki-pi2-a.  35). Sat-bou2-jiN2 kau3 i si2 e5 jit8, bo5 koh lai5 kiN3 So3-lo5; in-ui7 Sat-bou2-jiN2 ui7-tioh8 So3-lo5 iu-bun7.  Ia5-ho5-hoa in-ui7 siat-lip8 So3-lo5 choe3 I2-sek-liat8 ong5 ia7 the3-hoe2.

[16]	Ia5-ho5-hoa ka7 Sat-bou2-jiN2 kong2, Goa2 i2-keng khi3-sak So3-lo5, bo5 hou7 i choe3 I2-sek-liat8 ong5, li2 ui7-tioh8 i iu-bun7 beh kau3 joa7-ku2 ah? Li2 tioh8 eng7 kak toe2 iu5 moa2-moa2; khi3 ah, Goa2 beh chhe li2 khi3 Pek-li7-heng5 lang5 Ia5-se hia; in-ui7 Goa2 ti7 i e5 kiaN2 e5 tiong-kan pi7-pan7 chit8 e5 ong5.  2). Sat-bou2-jiN2 kong2, Goa2 chaiN2-iuN7 thang khi3? So3-lo5 na7 thiaN-kiN3, i beh thai5 goa2.  Ia5-ho5-hoa kong2, Li2 thang toa3 chit8 chiah gu5-a2 kap li2 khi3, chiu7 kong2, Goa2 lai5 si7 beh che3-hian3 Ia5-ho5-hoa.  3). Li2 tioh8 chhiaN2 Ia5-se lai5 hu3 chit e5 che3-su7; Goa2 beh chi2-si7 li2 sou2 eng-kai kiaN5 e5 su7; Goa2 sou2 chi2-si7 li2 e5 lang5, li2 tioh8 thoe3 Goa2 ka7 i boah-iu5.  4). Sat-bou2-jiN2 chiu7 chiau3 Ia5-ho5-hoa e5 oe7 khi3 kiaN5, kau3 Pek-li7-heng5; siaN5--nih hiah e5 tiuN2-lo2 long2 ngiauh8-ngiauh8-chhoah, chhut-lai5 ngia5-chih i kong2, Li2 lai5 si7 ui7-tioh8 peng5-an mah?  5). I kong2, Ui7-tioh8 peng5-an; goa2 si7 beh che3-hian3 Ia5-ho5-hoa; lin2 tioh8 chheng-khi3 ka-ki7, lai5 kap goa2 hu3 che3-su7.  Sat-bou2-jiN2 chiu7 hou7 Ia5-se kap i hiah e5 kiaN2 chheng-khi3, kio3 in lai5 hu3 che3-su7.  6). In i2-keng lai5, Sat-bou2-jiN2 khoaN3-kiN3 I2-li7-ap, i3-su3 kong2, Ia5-ho5-hoa sou2 beh boah-iu5-e5, ko2-jian5 ti7 I e5 bin7-cheng5.  7). Chong2-si7 Ia5-ho5-hoa ka7 Sat-bou2-jiN2 kong2, Boh8-tit khoaN3 i e5 iong5-mau7, kap i seng-khu e5 toa7-han3; chit-lang5 si7 Goa2 sou2 ku7-choat8; in-ui7 Ia5-ho5-hoa teh khoaN3 bo5 chhin-chhiuN7 lang5 teh khoaN3; lang5 khoaN3 goa7-mau7, Ia5-ho5-hoa si7 khoaN3 sim-lai7.  8). Ia5-se kio3 A-pi2-na2-tat8, hou7 i tui3 Sat-bou2-jiN2 e5 bin7-cheng5 keng-ke3; Sat-bou2-jiN2 kong2, Ia5-ho5-hoa ia7 bo5 keng2 chit-lang5.  9). Ia5-se koh kio3 Sa-ma2 keng-ke3; i kong2, Ia5-ho5-hoa ia7 bo5 keng2 chit-e5.  10). Ia5-se hou7 i hiah e5 kiaN2 chhit-e5, long2 tui3 Sat-bou2-jiN2 e5 bin7-cheng5 keng-ke3.  Sat-bou2-jiN2 ka7 Ia5-se kong2, Ia5-ho5-hoa ia7 bo5 keng2 chiah-e5.  11). Sat-bou2-jiN2 ka7 Ia5-se kong2, Li2 e5 kiaN2 long2 ti7-chia mah? I in3 kong2, Iau2-u7 chit8-e5 soah-be2 e5, taN teh chhi7-iuN5.  Sat-bou2-jiN2 ka7 Ia5-se kong2, Li2 chhe lang5 chhoa7 i lai5, in-ui7 i iau2-be7 lai5, lan2 bo5 beh che7-toh.  12). Chiu7 chhe lang5 chhoa7 i jip8-lai5; i si7 chhiah-sek, bak8-chiu chheng-siu3, siN-choe3 ho2-khoaN3.  Ia5-ho5-hoa kong2, Chit-lang5 chiu7-si7, li2 khi2-lai5 ka7 i boah-iu5.  13). Sat-bou2-jiN2 chiu7 eng7 kak-lai7 e5 iu5, ti7 i hiah e5 hiaN e5 tiong-kan boah i; tui3 hit-jit8 khi2, Ia5-ho5-hoa e5 Sin5 toa7-toa7 lim5-kau3 Tai7-pit8.  Sat-bou2-jiN2 khi2-sin to3-khi3 Lah8-ma2.
	14). Ia5-ho5-hoa e5 Sin5 li7-khui So3-lo5, u7 phaiN2-sin5 tui3 Ia5-ho5-hoa hia lai5, kiau2-jiau2 i.  15). So3-lo5 e5 jin5-sin5 tui3 i kong2, KhoaN3 ah, taN u7 chit8 e5 phaiN2-sin5 tui3 Siong7-te3 hia lai5 kiau2-jiau2 li2;  16). goan2 e5 chu2 tioh8 beng7-leng7 kun-sui5 li2 bin7-cheng5 e5 jin5-sin5 chhe7 chit8-e5 gau5 toaN5-khim5-e5 lai5; tui3 Siong7-te3 hia lai5 e5 phaiN2-sin5 lim5-kau3 li2 e5 si5, hou7 i eng7 chhiu2 toaN5-khim5, li2 chiu7 ho2.  17). So3-lo5 ka7 i e5 jin5-sin5 kong2, Lin2 ka7 goa2 chhe7 chit8 e5 gau5 toaN5-khim5-e5, chhoa7-lai5 goa2 chia.  18). Siau3-lian5 lang5 tiong u7 chit8-e5 kong2, Goa2 bat khoaN3-kiN3 Pek-li7-heng5 lang5 Ia5-se chit8 e5 kiaN2 gau5 toaN5-khim5, si7 toa7 iong2-su7, koh si7 chian3-su7, kong2-oe7 u7 ti3-hui7, bin7-mau7 ho2-khoaN3, Ia5-ho5-hoa ia7 kap i ti7-teh.  19). So3-lo5 chhe su3-chia2 khi3 kiN3 Ia5-se, kong2, Chhe li2 e5 kiaN2 Tai7-pit8, chiu7-si7 hit e5 chhi7-iuN5-e5, lai5 goa2 chia.  20). Ia5-se chiu7 eng7 lu5 chai3 piaN2, kap chit8 phe5-te7 e5 chiu2, kap chit8 chiah soaN-iuN5-a2, kau i e5 kiaN2 Tai7-pit8, sang3 hou7 So3-lo5.  21). Tai7-pit8 kau3 So3-lo5 hia, kun-sui5 ti7 i e5 bin7-cheng5; So3-lo5 chin thiaN3 i; Tai7-pit8 chiu7 choe3 So3-lo5 kiah8 kun-khi3 e5 lang5.  22). So3-lo5 chhe lang5 khi3 kiN3 Ia5-se kong2, Kiu5 li2 iong5-un2 Tai7-pit8 kun-sui5 ti7 goa2 bin7-cheng5, in-ui7 i tit-tioh8 un-tian2 ti7 goa2 e5 bak8-chiu cheng5.  23). Tui3 Siong7-te3 hia lai5 e5 phaiN2-sin5 lim5-kau3 So3-lo5 e5 si5, Tai7-pit8 chiu7 theh8 khim5 eng7 chhiu2 lai5 toaN5; So3-lo5 chiu7 khoan-sim, tit-tioh8 ho2, phaiN2-sin5 li7-khui i.

[17]	Hui-li7-su7 lang5 chu7-chip8 in e5 kun-peng, beh kau-chian3, chu7-chip8 ti7 siok8 Iu5-tai7 e5 So-ko; chat-iaN5 ti7 I2-hut-tai7-bin2, ti7 So-ko kap A-se-ka e5 tiong-kan.  2). So3-lo5 kap I2-sek-liat8 lang5 ia7 chu7-chip8, chat-iaN5 ti7 I2-lah8 e5 soaN-kok, pai5 tui7-ngou2 ti2-tek8 Hui-li7-su7 lang5.  3). Hui-li7-su7 lang5 khia7 ti7 chit-peng5 e5 soaN, I2-sek-liat8 lang5 khia7 ti7 hit-peng5 e5 soaN, tiong-kan u7 soaN-kok.  4). Tui3 Hui-li7-su7 e5 iaN5-tiong u7 chit8 e5 chian3-chiong3 chhut-lai5, mia5 kio3 Ko-li7-a3, si7 Ka-tek8 lang5, seng-khu koaiN5 lak8-tiu2 koh chit8-liah8;  5). thau5 ti3 tang5-khoe, sin chheng7 u7 lan5 e5 chian3-kah, i-e5 chian3-kah e5 tang5, u7 gou7-chheng sia3-khek-lek8 e5 tang7;  6). toa7-thui2 chheng7 tang5-kun5, keng-thau5 tiong pe7 tang5 e5 kek;  7). chhiuN-piN3 toa7 chhin-chhiuN7 pou3-kui e5 tek8-sim; chhiuN-be2 e5 thih u7 lak8-pah sia3-khek-lek8 e5 tang7; u7 chit8 e5 koaN7 tin5-pai5-e5 kiaN5 ti7 i e5 thau5-cheng5.  8). I khia7-teh tui3 I2-sek-liat8 e5 kun-tui7 hoah, ka7 in kong2, Lin2 chhut-lai5 pai5 tui7-ngou2 beh siaN2-su7 ah? goa2 kiam2-m7-si7 Hui-li7-su7 lang5, lin2 kiam2-m7-si7 So3-lo5 e5 lou5-pok8 mah? Lin2 tiong-kan keng2 chit8-lang5, hou7 i loh8-lai5 goa2 chia;  9). i na7 oe7 kap goa2 saN-thai5, thai5-si2 goa2, goan2 chiu7 beh choe3 lin2 e5 lou5-chai5; goa2 na7 khah-iaN5 i, thai5-si2 i, lin2 chiu7 beh choe3 goan2 e5 lou5-chai5, hok8-sai7 goan2.  10). Hit e5 Hui-li7-su7 lang5 koh kong2, Goa2 kin-a2-jit8 biau2-si7 I2-sek-liat8 chiah e5 kun-tui7; lin2 kio3 chit8-lang5 chhut-lai5, kap goa2 saN-thai5.  11). So3-lo5 kap I2-sek-liat8 cheng3-lang5 thiaN-kiN3 Hui-li7-su7 lang5 chiah e5 oe7, chiu7 chin lun2, chin kiaN.
	12). Tai7-pit8 si7 Iu5-tai7 Pek-li7-heng5 e5 I2-hoat-tha lang5 Ia5-se e5 kiaN2.  Ia5-se u7 poeh e5 kiaN2; tng So3-lo5 e5 si5, Ia5-se ni5-he3 choe7, ti7 lang5 e5 tiong-kan sng3 si7 lau7-lang5.  13). Ia5-se hiah e5 kiaN2, saN-e5 khah si7-toa7-e5 te3 So3-lo5 khi3 chhut-cheng; khi3 chhut-cheng hi2 saN e5 kiaN2, toa7-e5 mia5 I2-li7-ap, te7-ji7 A-pi2-na2-tat8, te7-saN-e5 Sa-ma2.  14). Tai7-pit8 si7 te7-it-soe3 e5; hi2 saN e5 khah si7-toa7-e5 kun-te3 So3-lo5.  15). Tai7-pit8 ong2-lai5 ti7 So3-lo5 e5 sou2-chai7, ti7 Pek-li7-heng5 chhi7 i e5 lau7-pe7 e5 iuN5.  16). Hit e5 Hui-li7-su7 lang5 cha2-am3 chhut-lai5 khia7-teh tian2, lek8-ke3 si3-chap8 jit8.
	17). Ia5-se ka7 i e5 kiaN2 Tai7-pit8 kong2, Li2 tioh8 ka7 li2 hiah e5 hiaN toa3 hang e5 gou2-kak chit8 i-hoat, kap chi2 chap8 e5 piaN2, kin2-kin2 khi3 kun-iaN5, hou7 li2 hiah e5 hiaN;  18). koh toa3 chi2 chap8 e5 gu5-lin-piaN2, sang3 hou7 in e5 chhian-chong2, koh mng7 li2 e5 hiaN peng5-an bo5, toa3 i e5 cheng3-ku3 lai5.  19). So3-lo5 kap Tai7-pit8 saN e5 hiaN, kap I2-sek-liat8 cheng3-lang5, ti7 I2-lah8 e5 soaN-kok, kap Hui-li7-su7 lang5 kau-chian3.  20). Tai7-pit8 thau3-cha2 khi2-lai5, eng7 iuN5-kun5 pang3 kau chit8 e5 kou3-siu2 e5 lang5, chiau3 Ia5-se sou2 beng7-leng7 i e5, toa3 chiah8-mih8 khi3 kau3 pai5-liat8 chhia e5 sou2-chai7; kun-peng tu2-a2 chhut-khi3 kau3 chian3-tiuN5, hoah beh kau-chian3.  21). I2-sek-liat8 lang5 kap Hui-li7-su7 lang5 long2 pai5-liat8 tui7-ngou2, liong2-peng5 e5 kun-tui7 saN-tui3.  22). Tai7-pit8 eng7 mih8-kiaN7 kau-tai3 kou3 mih8-kiaN7 e5 lang5 e5 chhiu2, chau2 kau3 chian3-tiuN5, chheng2-an i e5 hiaN.  23). Kap in kong2-oe7 e5 si5, khoaN3 ah, hit e5 chian3-chiong3, chiu7-si7 Ka-tek8 e5 Hui-li7-su7 lang5, mia5 Ko-li7-a3, tui3 Hui-li7-su7 e5 tui7-ngou2 chhut-lai5, chiau3 cheng5 sou2-kong2-e5 lai5 kong2; Tai7-pit8 thiaN-kiN3.  24). I2-sek-liat8 cheng3-lang5 khoaN3-kiN3 hit-lang5 chiu7 chau2 siam2 i, chin7-chai7 kiaN.  25). I2-sek-liat8 lang5 kong2, Chit-e5 chiuN7-lai5 e5 lang5, li2 u7 khoaN3-kiN3 mah? I chiuN7-lai5, si7 beh biau2-si7 I2-sek-liat8; na7 u7 lang5 oe7 thai5-si2 i, ong5 beh hou7 i toa7 ho2-giah8, chiong i e5 cha-bou2-kiaN2 ke3 i, koh hou7 i lau7-pe7 chit8-ke ti7 I2-sek-liat8 tiong bian2 lap8-se3 tng-chhe.  26). Tai7-pit8 mng7 khia7 ti7 i sin-piN hiah e5 lang5, U7 lang5 thai5-si2 chit e5 Hui-li7-su7 lang5, soe2-tu5 I2-sek-liat8 e5 kian3-siau3, beh chaiN2-iuN7 khoan2-thai7 i ah? chit-e5 bo5 siu7 kat-le2 e5 Hui-li7-su7 lang5 si7 chi7-chui7, kaN2 biau2-si7 eng2-oah8 Siong7-te3 e5 kun-tui7 mah?  27). Peh-siN3 chiau3 cheng5 e5 oe7 in3 i, kong2, Na7 u7 lang5 oe7 thai5-si2 chit-lang5, beh an2-ni khoan2-thai7 i.  28). Tai7-pit8 e5 toa7-hiaN I2-li7-ap thiaN-kiN3 i kap lang5 teh kong2-oe7, I2-li7-ap siu7-khi3 Tai7-pit8, kong2, Li2 siaN2-su7 loh8-lai5 chia? hi2 kui2 chiah iuN5 ti7 khong3-ia2--nih, li2 pang3 kau chi7-chui7 ah? goa2 chai li2 kiau-ngou7 kap li2 sim-lai7 e5 phaiN2; li2 loh8-lai5 put-ko3 si7 beh khoaN3 kau-chian3.  29). Tai7-pit8 kong2, Goa2 u7 choe3 sim2-mih8? kiam2-si7 bo5 in-toaN mah?  30). Tai7-pit8 chiu7 li7-khui i, khi3 ng3 pat8-lang5, chiau3 cheng5 e5 oe7 teh mng7; peh-siN3 chiau3 cheng5 e5 oe7 lai5 in3 i.  31). Tai7-pit8 sou2 kong2 e5 oe7 i2-keng hou7 lang5 thiaN-kiN3, in chiu7 kong2 ti7 So3-lo5 e5 bin7-cheng5; So3-lo5 chiu7 chhe lang5 kio3 i lai5.
	32). Tai7-pit8 ka7 So3-lo5 kong2, Lang5 m7-bian2 ui7-tioh8 hit-lang5 lai5 sit-taN2, li2 e5 lou5-pok8 beh khi3 kap hit e5 Hui-li7-su7 lang5 kau-chian3.  33). So3-lo5 tui3 Tai7-pit8 kong2, Li2 boe7-oe7 khi3 ti2-tek8 chit e5 Hui-li7-su7 lang5, kap i kau-chian3; in-ui7 li2 e5 ni5-he3 iau2-ku2 chio2, i tui3 siau3-lian5 chiu7 hak8-sip8 chian3-su7.  34). Tai7-pit8 ka7 So3-lo5 kong2, Li2 e5 lou5-pok8 ka7 lau7-pe7 kou3-iuN5 e5 si5, u7 sai a2-si7 him5 lai5, tui3 iuN5-kun5-tiong ka7 iuN5-a2 khi3;  35). goa2 chiu7 jip i, phah i, kiu3 iuN5-a2 chhut i e5 chhui3; i khi2-lai5 beh kang7 goa2, goa2 chiu7 khiu2 i e5 chhui3-e7-tau2, phah-si2 i.  36). Li2 e5 lou5-pok8 bat phah-si2 sai kap him5; chit-e5 bo5 siu7 kat-le2 e5 Hui-li7-su7 lang5, ia7 beh chhin-chhiuN7 in e5 chit8-chiah; in-ui7 i biau2-si7 eng2-oah8 Siong7-te3 e5 kun-tui7.  37). Tai7-pit8 koh kong2, Ia5-ho5-hoa kiu3 goa2 thoat-li7 sai e5 jiau2 kap him5 e5 jiau2, I ia7 beh kiu3 goa2 thoat-li7 chit e5 Hui-li7-su7 lang5 e5 chhiu2.  So3-lo5 ka7 Tai7-pit8 kong2, Li2 khi3 ah, Ia5-ho5-hoa beh kap li2 ti7-teh.  38). So3-lo5 chiu7 eng7 i e5 kun-hok8 hou7 Tai7-pit8 chheng7, eng7 tang5 e5 thau5-khoe hou7 i ti3, koh hou7 i chheng7 chian3-kah.  39). Tai7-pit8 eng7 to ha5 ti7 kun-hok8, chhi3 kiaN5-khoaN3 cheh; in-ui7 m7-bat chheng7-tioh8.  Tai7-pit8 ka7 So3-lo5 kong2, Chheng7 chiah-e5 goa2 kiaN5 boe7 khi3, in-ui7 m7-bat chheng7-tioh8.  40). Tai7-pit8 chiu7 thng3--khi2-lai5; i chhiu2 kiah8 koaiN2-a2, koh ti7 soaN-khiN-a2 keng2 gou7-te3 kng-kut8 e5 chioh8-nng7, he7 ti7 te7-a2, chiu7-si7 kou3-iuN5 e5 lang5 sou2 toa3 e5 long5; chhiu2 theh8 hiN3-chioh8 e5 soh-a2; chiu7 kiaN5-oa2 hit e5 Hui-li7-su7 lang5.
	41). Hit e5 Hui-li7-su7 lang5 ia7 na2 kiaN5-oa2 Tai7-pit8, koaN7-pai5-e5 kiaN5 ti7 i e5 thau5-cheng5.  42). Hit e5 Hui-li7-su7 lang5 kiah8 khi2-lai5 khoaN3, khoaN3-kiN3 Tai7-pit8, chiu7 khoaN3-khin i; in-ui7 i chio2 he3, sek-ti7 chhiah, bin7-mau7 ho2-khoaN3.  43). Hit e5 Hui-li7-su7 lang5 ka7 Tai7-pit8 kong2, Goa2 kiam2-si7 kau2 mah, li2 chiah kiah8 koaiN2-a2 lai5 goa2 chia? Hui-li7-su7 lang5 chiu7 ki2 ka-ki7 e5 siong7-te3, chiu3-chou2 Tai7-pit8.  44). Hit e5 Hui-li7-su7 lang5 koh ka7 Tai7-pit8 kong2, Li2 lai5 goa2 chia, goa2 beh eng7 li2 e5 bah hou7 khong-tiong e5 pe-chiau2 kap chhan5-ia2 e5 ia2-siu3.  45). Tai7-pit8 tui3 hit e5 Hui-li7-su7 lang5 kong2, Li2 lai5 oa2-kun7 goa2, si7 eng7 to, eng7 chhiuN, eng7 kek; goa2 lai5 oa2-kun7 li2, si7 eng7 ban7-kun Ia5-ho5-hoa e5 mia5, I2-sek-liat8 kun-tui7 e5 Siong7-te3, chiu7-si7 li2 sou2 biau2-si7-e5.  46). Kin-a2-jit8 Ia5-ho5-hoa beh chiong li2 kau ti7 goa2 e5 chhiu2, goa2 beh phah-si2 li2, thai5 li2 e5 thau5-khak; kin-a2-jit8 goa2 beh chiong Hui-li7-su7 kun-peng e5 sin-si, hou7 khong-tiong e5 pe-chiau2, toe7-chiuN7 e5 ia2-siu3; hou7 phou2-thiN-e7 e5 lang5 long2 chai I2-sek-liat8 u7 Siong7-te3;  47). koh hou7 chiah e5 kui-kun5 e5 lang5 chai Ia5-ho5-hoa kiu3 lang5, m7-si7 eng7 to, ia7 m7-si7 eng7 chhiuN; in-ui7 kau-chian3 e5 su7 chai7-ti7 Ia5-ho5-hoa, I beh chiong lin2 kau ti7 goan2 e5 chhiu2.  48). Hit e5 Hui-li7-su7 lang5 khi2-lai5, chin3-cheng5 kun7-oa2 beh chih Tai7-pit8.  Tai7-pit8 ia7 koaN2-kin2 chau2-khi3, ng3 kun-tui7 beh chih Hui-li7-su7 lang5.  49). Tai7-pit8 chhun-chhiu2 jip8 te7-a2-lai7, theh8 chit8 te3 chioh8-a2 chhut-lai5, eng7 soh hiN3--khi3, sia7-tioh8 Hui-li7-su7 lang5 e5 thau5-hiah8, chioh8-a2 tim5 jip8 thau5-hiah8; i chiu7 to2--loh8-khi3, bin7 phak ti7 toe7--nih.  50). An2-ni Tai7-pit8 eng7 hiN3-soh kap chioh8-a2 khah-iaN5 Hui-li7-su7 lang5, phah-si2 i; chong2-si7 Tai7-pit8 e5 chhiu2 bo5 to.  51). Tai7-pit8 kin2-kin2 chau2--khi3, khia7 ti7 hit e5 Hui-li7-su7 lang5 e5 teng2-bin7, chiong i e5 to puih8 chhut-siu3; eng7 hit-ki thai5-si2 i, cham2 i e5 thau5-khak.  Hui-li7-su7 cheng3-lang5 khoaN3-kiN3 in e5 iong2-su7 i2-keng si2, chiu7 chau2.  52). I2-sek-liat8 lang5 kap Iu5-tai7 lang5 chiu7 khi2-lai5, hoah-hiam3, tui-jip Hui-li7-su7 lang5, kau3 Ka-i2 kap I2-kek-lun5 e5 siaN5-mng5; tioh8-siong e5 Hui-li7-su7 lang5 to2 ti7 Sa-lah8-im e5 lou7, tit8-kau3 Ka-tek8, kap I2-kek-lun5.  53). I2-sek-liat8 lang5 tui-jip Hui-li7-su7 lang5 to3-tng2--lai5, chiu7 chhiuN2 in e5 iaN5-poaN5.  54). Tai7-pit8 chiong hit e5 Hui-li7-su7 lang5 e5 thau5-khak, toa3 kau3 Ia5-lou7-sat-leng2; koh eng7 i e5 kun-khi3 he7 ti7 ka-ki7 e5 pou3-piN5.
	55). So3-lo5 khoaN3-kiN3 Tai7-pit8 khi3 phah Hui-li7-su7 lang5 e5 si5, chiu7 mng7 kun-tiuN2 Ap-ni5-jiN2 kong2, Ap-ni5-jiN2 ah, hit e5 siau3-lian5 lang5 si7 chi7-chui7 e5 kiaN2? Ap-ni5-jiN2 kong2, Goa2 ki2 ong5 e5 oah8-mia7 lai5 chiu3-choa7, goa2 m7-chai.  56). Ong5 kong2, Li2 khi3 mng7-khoaN3 hit e5 gin2-na2 si7 chi7-chui7 e5 kiaN2.  57). Tai7-pit8 phah-si2 Hui-li7-su7 lang5 to3-lai5, Ap-ni5-jiN2 chhoa7 i lai5 So3-lo5 e5 bin7-cheng5, i e5 chhiu2--nih u7 Hui-li7-su7 lang5 e5 thau5-khak.  58). So3-lo5 mng7 i kong2, Siau3-lian5 lang5 ah, li2 si7 sim2-mih8 lang5 e5 kiaN2? Tai7-pit8 kong2, Goa2 si7 li2 e5 lou5-pok8 Pek-li7-heng5 lang5 Ia5-se e5 kiaN2.

[18]	Tai7-pit8 kap So3-lo5 kong2 beng5-pek8, Iok-na2-tan e5 siN3-mia7 kap Tai7-pit8 e5 siN3-mia7 siN saN-lian5; Iok-na2-tan thiaN3 i chhin-chhiuN7 ka-ki7 e5 siN3-mia7.  2). Hit-jit8 So3-lo5 lau5 i, bo5 hou7 i to3-khi3 lau7-pe7 e5 ke.  3). Iok-na2-tan kap Tai7-pit8 nng7-lang5 kiat-iok, in-ui7 i thiaN3 i chhin-chhiuN7 ka-ki7 e5 siN3-mia7.  4). Iok-na2-tan thng3 i sin-khu e5 goa7-saN, hou7 Tai7-pit8; koh chiong i e5 kun-hok8, lian5 i e5 to, i e5 keng, i e5 io-toa3, ia7 hou7 i.  5). KiN3-na7 So3-lo5 chhe i khi3 toh-loh8, Tai7-pit8 sou2 khi3 bo5 m7 cheng-thong; So3-lo5 chiu7 siat-lip8 i choe3 chian3-su7 e5 thau5-lang5.  Cheng3 peh-siN3 kap So3-lo5 e5 jin5-sin5 long2 khoaN3-choe3 ho2.
	6). Tai7-pit8 phah-si2 hit e5 Hui-li7-su7 lang5 to3-tng2, in to3-lai5 e5 si5, hiah e5 hu7-lu2 tui3 I2-sek-liat8 tak8 e5 siaN5 chhut-lai5, chhiuN3-koa, thiau3-bu2, eng7 lin-long-kou2, eng7 hoaN-hi2, eng7 chok-gak8 e5 khi3-ku7, lai5 ngia5-chih So3-lo5 ong5.  7). Hiah e5 hu7-lu2 thiau3-bu2, u7-e5 chhiuN3, u7-e5 ho7, kong2, 
	So3-lo5 thai5-si2 in chheng-chheng,
	Tai7-pit8 thai5-si2 in ban7-ban7.
8). So3-lo5 put-chi2 siu7-khi3, bo5 hoaN-hi2 chit e5 oe7, chiu7 kong2, Chiong ban7-ban7 hou7 Tai7-pit8, chheng-chheng hou7 goa2, chi2-u7 chhun kok-ui7 be7 hou7 i na7-tiaN7.  9). Tui3 hit-jit8 khi2, So3-lo5 khoaN3-kiN3 Tai7-pit8 chiu7 gin5 i.
	10). Keh-jit8 tui3 Siong7-te3 hia lai5 e5 phaiN2-sin5 toa7-toa7 lim5-kau3 So3-lo5, i chiu7 ti7 chhu3-lai7 kong2 sian-ti oe7.  Tai7-pit8 chiau3-siong5 eng7 chhiu2 toaN5-khim5, So3-lo5 chhiu2--nih u7 chhiuN.  11). So3-lo5 eng7 chhiuN choh8--khi3, in-ui7 kong2, Goa2 beh chhi3 Tai7-pit8, teng3 i ti7 piah--nih.  Tai7-pit8 ti7 i e5 bin7-cheng5 siam2-pi7 nng7-pai2.  12). So3-lo5 kiaN Tai7-pit8, in-ui7 Ia5-ho5-hoa kap i ti7-teh, li7-khui So3-lo5.  13). So3-lo5 chiah hou7 Tai7-pit8 li7-khui i, siat-lip8 i choe3 chhian-chong2; i ti7 peh-siN3 e5 bin7-cheng5 chhut-jip8.  14). Tai7-pit8 kiN3 sou2 choe3 e5 tai7-chi3 bo5 m7 cheng-thong, Ia5-ho5-hoa kap i ti7-teh.  15). So3-lo5 khoaN3-kiN3 Tai7-pit8 sou2 choe3 e5 tai7-chi3 chin cheng-thong, put-chi2 kiaN i.  16). Tok8-tok8 I2-sek-liat8 kap Iu5-tai7 e5 cheng3 lang5 long2 thiaN3 Tai7-pit8, in-ui7 i ti7 in bin7-cheng5 chhut-jip8.
	17). So3-lo5 ka7 Tai7-pit8 kong2, KhoaN3 ah, goa2 beh eng7 toa7 cha-bou2-kiaN2 Bi2-lah8 hou7 li2 choe3-bou2, tok8-tok8 ai3 li2 choe3 goa2 e5 iong2-su7, thoe3 Ia5-ho5-hoa kau-chian3.  So3-lo5 sim-lai7 kong2, Goa2 m7-thang chhin-chhiu2 hai7 i, tioh8 chioh Hui-li7-su7 lang5 e5 chhiu2 hai7 i.  18). Tai7-pit8 ka7 So3-lo5 kong2, Goa2 si7 chi7-chui7, goa2 u7 sim2-mih8 sin-hun7, goa2 lau7-pe7 e5 ke ti7 I2-sek-liat8 tiong si7 sim2-mih8 ho7 e5 ke, goa2 thang choe3 ong5 e5 kiaN2-sai3 mah?  19). So3-lo5 e5 cha-bou2-kiaN2 Bi2-lah8 tiaN7-tioh8 hou7 Tai7-pit8 e5 ki5 kau3 lah, keng2-jian5 hou7 Bi2-ho5-lah8 lang5 A-tek-liat8 choe3-bou2.  20). So3-lo5 e5 cha-bou2-kiaN2 Bi2-kah thiaN3 Tai7-pit8; u7 lang5 ka7 So3-lo5 kong2; So3-lo5 hoaN-hi2 chit e5 su7.  21). So3-lo5 sim-lai7 kong2, Goa2 chiong chit e5 cha-bou2-kiaN2 hou7 Tai7-pit8 choe3 lo5-bang7 lai5 bang7 i; thang chioh Hui-li7-su7 lang5 e5 chhiu2 hai7 i.  So3-lo5 chiu7 ka7 Tai7-pit8 kong2, TaN chit e5 te7-ji7 pai2 li2 thang choe3 goa2 e5 kiaN2-sai3.  22). So3-lo5 hoan-hu3 jin5-sin5 kong2, Lin2 am3-chiN7 ka7 Tai7-pit8 kong2, Ong5 hoaN-hi2 li2, jin5-sin5 ia7 thiaN3 li2; sou2-i2 li2 thang choe3 ong5 e5 kiaN2-sai3.  23). So3-lo5 e5 jin5-sin5 chiu7 chiong chiah e5 oe7 kong2 hou7 Tai7-pit8 thiaN; Tai7-pit8 kong2, Lin2 phah-sng3 choe3 ong5 e5 kiaN2-sai3 si7 sio2-khoa2 su7 mah? goa2 si7 song3-hiong pi-bi5 e5 lang5.  24). So3-lo5 e5 jin5-sin5 he5-hok, kong2, Tai7-pit8 sou2 kong2 e5, an2-ni, an2-ni.  25). So3-lo5 kong2, Lin2 tioh8 tui3 Tai7-pit8 an2-ni kong2, ong5 m7-ai3 sim2-mih8 pheng3-le2, chi2-u7 beh chit8-pah e5 Hui-li7-su7 lang5 iong5-but8 e5 phe5, thang po3-siu5 ti7 ong5 e5 tui3-tek8.  So3-lo5 e5 i3-su3 beh hou7 Tai7-pit8 si2 ti7 Hui-li7-su7 lang5 e5 chhiu2.  26). I e5 jin5-sin5 chiong chiah e5 oe7 ka7 Tai7-pit8 kong2; Tai7-pit8 hoaN-hi2 beh choe3 ong5 e5 kiaN2-sai3.  27). Jit8-ki5 iau2-be7 kau3, Tai7-pit8 khi2-lai5 kap te3 i e5 lang5, khi2-sin khi3, thai5-si2 nng7-pah e5 Hui-li7-su7 lang5.  Tai7-pit8 toa3 hiah e5 iong5-but8 e5 phe5, in chiu7 chiau3 siau3-giah8 it-chin7 hian3 hou7 ong5, hou7 i thang choe3 ong5 e5 kiaN2-sai3.  Tui3 an2-ni So3-lo5 chiong cha-bou2-kiaN2 Bi2-kah hou7 i choe3-bou2.  28). So3-lo5 khoaN3-kiN3, koh chai Ia5-ho5-hoa kap Tai7-pit8 ti7-teh; koh So3-lo5 e5 cha-bou2-kiaN2 Bi2-kah ia7 thiaN3 i.  29). So3-lo5 it-hoat kiaN Tai7-pit8; So3-lo5 siong5-siong5 choe3 Tai7-pit8 e5 tui3-tek8.
	30). Hui-li7-su7 hiah e5 siu2-leng2 chhut-lai5 kau-chian3; in tak8-pai2 chhut-lai5, Tai7-pit8 sou2 kiaN5 pi2 So3-lo5 hiah e5 jin5-sin5 khah cheng-thong; tui3 an2-ni i e5 mia5 hou7 lang5 koh chun-tiong7.

[19]	So3-lo5 tui3 i e5 kiaN2 Iok-na2-tan kap cheng3 jin5-sin5 kong2, Tioh8 thai5-si2 Tai7-pit8; chong2-si7 So3-lo5 e5 kiaN2 Iok-na2-tan put-chi2 hoaN-hi2 Tai7-pit8.  2). Iok-na2-tan ka7 Tai7-pit8 kong2, Goa2 e5 lau7-pe7 So3-lo5 siuN7 beh thai5 li2; sou2-i2 bin5-a2-cha2-khi2 li2 tioh8 sio2-sim, kau3 chit8-e5 phian-phiah e5 sou2-chai7, ka-ki7 bih.  3). Goa2 beh khi3 li2 sou2 bih e5 chhan5, khia7 ti7 goa2 e5 lau7-pe7 sin-piN; goa2 kap goa2 e5 lau7-pe7 gi7-lun7 li2 e5 su7, goa2 sou2 khoaN3-kiN3 e5 goa2 beh ka7 li2 kong2.  4). Iok-na2-tan tui3 i e5 lau7-pe7 So3-lo5 lun7 Tai7-pit8, thoe3 i kong2 ho2-oe7, kong2, Ong5 m7-thang tek-choe7 li2 e5 lou5-pok8 Tai7-pit8, in-ui7 i be7 bat tek-choe7 li2; i tui3 li2 sou2-kiaN5-e5, long2 si7 ho2;  5). in-ui7 i bat piaN3-mia7 thai5-si2 hit e5 Hui-li7-su7 lang5, Ia5-ho5-hoa ui7 I2-sek-liat8 cheng3-lang5 toa7 kiaN5 chin2-kiu3; hit-si5 li2 khoaN3-kiN3, put-chi2 hoaN-hi2; taN siaN2-su7 bo5 ian5-kou3 beh thai5-si2 Tai7-pit8, lau5 bo5-choe7 e5 lang5 e5 huih, lai5 hoan7-choe7 ah?  6). So3-lo5 thiaN Iok-na2-tan e5 oe7; So3-lo5 ki2 Ia5-ho5-hoa e5 oah8 lai5 chiu3-choa7 kong2, Goa2 bo5 beh hou7 i si2.  7). Iok-na2-tan kio3 Tai7-pit8 lai5; Iok-na2-tan chiong che it-chhe3 e5 oe7 ka7 i kong2; Iok-na2-tan chhoa7 Tai7-pit8 khi3 kiN3 So3-lo5; i iu5-goan5 khia7 ti7 So3-lo5 e5 bin7-cheng5.
	8). I2-au7 koh u7 kau-chian3; Tai7-pit8 chhut-khi3 kap Hui-li7-su7 lang5 kau-chian3, toa7-toa7 thai5-si2 in; in chiu7 ti7 i e5 bin7-cheng5 to5-chau2.  9). So3-lo5 che7 ti7 chhu3-lai7, chhiu2 kiah8 chhiuN; hit-si5 tui3 Ia5-ho5-hoa hia lai5 e5 phaiN2-sin5 koh lim5-kau3 i; Tai7-pit8 eng7 chhiu2 toaN5-khim5.  10). So3-lo5 beh eng7 chhiuN chhi3 Tai7-pit8, teng3 i ti7 piah--nih; i chiu7 tui3 So3-lo5 e5 bin7-cheng5 siam2-khui; hit ki chhiuN chhak8-jip8 piah.  Hit-mi5 Tai7-pit8 chiu7 chau2 lai5 siam2-pi7 i.  11). So3-lo5 chhe lang5 kau3 Tai7-pit8 e5 chhu3 siu2 i, theng3-hau7 thiN-kng beh thai5 i.  Tai7-pit8 e5 bou2 Bi2-kah tui3 i kong2, Li2 kim-mi5 na7 bo5 to5-mia7, bin5-a2-jit8 li2 beh siu7-thai5.  12). Bi2-kah chiu7 tui3 thang-a2 tui7 Tai7-pit8 loh8--khi3; i chiu7 chau2--khi3, lai5 siam2-pi7.  13). Bi2-kah eng7 ke-lai7 e5 ngou2-siong7 he7 ti7 bin5-chhng5, thau5-khak khoa3 ti7 soaN-iuN5-mng5 e5 chim2-thau5, eng7 phe7 kham3 i.  14). So3-lo5 chhe lang5 khi3 liah8 Tai7-pit8; Bi2-kah kong2, I phoa3-piN7.  15). Sou3-lo5 koh chhe lang5 khi3 khoaN3 Tai7-pit8, kong2, Lian5 bin5-chhng5 kng-lai5 goa2 chia, goa2 thang thai5-si2 i.  16). Su3-chia2 jip8--khi3, khoaN3-kiN3 chhng--nih u7 ngou2-siong7, thau5-khak khoa3 ti7 soaN-iuN5-mng5 e5 chim2-thau5.  17). So3-lo5 tui3 Bi2-kah kong2, Li2 siaN2-su7 an2-ni phian3 goa2, pang3 goa2 e5 tui3-tek8 to5-chau2 ah? Bi2-kah in3 kong2, I ka7 goa2 kong2, Li2 pang3 goa2 khi3, goa2 kiam2 tioh8 thai5-si2 li2 mah?
	18). Tai7-pit8 chau2-khi3, to5-siam2 kau3 Lah8-ma2, kiN3 Sat-bou2-jiN2, chiong So3-lo5 tui3 i sou2 kiaN5 e5 su7, long2-chong2 ka7 i kong2.  I kap Sat-bou2-jiN2 chiu7 khi3 Na2-iok khia7-khi2.  19). U7 lang5 ka7 So3-lo5 kong2, KhoaN3 ah, Tai7-pit8 ti7 Lah8-ma2 e5 Na2-iok.  20). So3-lo5 chhe su3-chia2 khi3 liah8 Tai7-pit8; in khoaN3-kiN3 chit8 tin7 sian-ti teh kong2 sian-ti oe7, koh Sat-bou2-jiN2 khia7 ti7 in tiong-kan kam-tok in, Siong7-te3 e5 Sin5 lim5-kau3 So3-lo5 e5 su3-chia2, in ia7 kong2 sian-ti oe7.  21). U7 lang5 chiong chit e5 su7 ka7 So3-lo5 kong2; i chiu7 chhe pat8 e5 su3-chia2 khi3; in ia7 kong2 sian-ti7 oe7.  So3-lo5 te7-saN pai2 chhe su3-chia2 khi3, in ia7 kong2 sian-ti oe7.  22). Au7-lai5 i pun2-sin ia7 khi3 Lah8-ma2; kau3 Se-kou e5 toa7-chiN2 hia, mng7 lang5 kong2, Sat-bou2-jiN2 kap Tai7-pit8 ti7 toh-loh8? U7 lang5 ka7 i kong2, KhoaN3 ah, ti7 Lah8-ma2 e5 Na2-iok.  23). I chiu7 khi3 Lah8-ma2 e5 Na2-iok; Siong7-te3 e5 Sin5 ia7 lim5-kau3 i; i na2-kiaN5 na2-kong2 sian-ti oe7, tit8-kau3 Lah8-ma2 e5 Na2-iok.  24). I chiu7 thng3-saN, ti7 Sat-bou2-jiN2 e5 bin7-cheng5 kong2 sian-ti oe7; thong-jit8 thong-mi5 thng3-theh to2-teh; tui3 an2-ni lang5 teh kong2, So3-lo5 ia7 liat8 ti7 sian-ti tiong mah?

[20]	Tai7-pit8 tui3 Lah8-ma2 e5 Na2-iok to5-chau2, kau3 Iok-na2-tan e5 bin7-cheng5, kong2, Goa2 choe3 sim2-mih8? goa2 u7 sim2-mih8 phaiN2? ti7 li2 e5 lau7-pe7 e5 bin7-cheng5 u7 sim2-mih8 choe7, i keng2-jian5 teh siau3-siuN7 goa2 e5 siN3-mia7 mah?  2). Iok-na2-tan ka7 i kong2, Koat-toan3 m7-si7, li2 boe7 kau3 si2; goa2 e5 lau7-pe7 choe3 tai7-chi3, bo5-lun7 toa7-soe3, bo5 chit8-hang7 bo5 hou7 goa2 chai; goa2 e5 lau7-pe7 kiam2 kan-ta un2-moa5 goa2 chit hang7 su7 mah? koat-toan3 bo5 an2-ni.  3). Tai7-pit8 koh chiu3-choa7 kong2, Li2 e5 lau7-pe7 chun2-chun2 chai goa2 ti7 li2 e5 bin7-cheng5 tit-tioh8 un-tian2; i e5 sim kong2, M7-thang hou7 Iok-na2-tan chai, kiaN-liau2 i oe7 iu-bun7; goa2 ki2 Ia5-ho5-hoa e5 eng2-oah8 kap li2 e5 oah8-mia7 lai5 chiu3-choa7, goa2 li7-khui si2 chi2-u7 chit8-pou7 na7-tiaN7.  4). Iok-na2-tan ka7 Tai7-pit8 kong2, Li2 e5 sim sou2 ai3, goa2 beh ka7 li2 choe3.  5). Tai7-pit8 ka7 Iok-na2-tan kong2, Bin5-a2-jit8 si7 chhoe-it, goa2 eng-kai tioh8 kap ong5 che7-toh; kiu5 li2 iong5-un2 goa2 khi3 bih ti7 chhan5--nih, kau3 te7-saN jit8 e5-hng.  6). Li2 e5 lau7-pe7 na7 khoaN3 goa2 bo5 ti7-teh, li2 chiu7 kong2, Tai7-pit8 chhiat-chhiat kiu5 goa2 chun2 i to3-khi3 pun2-siaN5 Pek-li7-heng5, in-ui7 i thong-ke ti7-hia hian3 ni5-che3.  7). I na7 kong2, Ho2 lah, chiu7 li2 e5 lou5-pok8 u7 peng5-an; i na7 hoat siu7-khi3, chiu7 chai i koat-i3 beh hai7 goa2.  8). TaN li2 tioh8 si-un hou7 li2 e5 lou5-pok8; in-ui7 li2 cheng5 u7 hou7 li2 e5 lou5-pok8 kap li2 ki2 Ia5-ho5-hoa lai5 kiat-iok; goa2 na7 u7 choe7, chhiaN2 li2 pun2-sin thai5 goa2; siaN2-su7 toa3 goa2 kau3 li2 e5 lau-pe7 hia?  9). Iok-na2-tan kong2, Koat-toan3 bo5 tui3 li2 an2-ni kiaN5; in-ui7 goa2 na7 chin chai goa2 e5 lau7-pe7 koat-i3 beh hai7 li2, goa2 kiam2 bo5 ka7 li2 kong2 mah?  10). Tai7-pit8 ka7 Iok-na2-tan kong2, Li2 e5 lau7-pe7 na7 eng7 phaiN2 siaN-sau3 in3 li2, chi7-chui7 beh lai5 ka7 goa2 kong2 ah?  11). Iok-na2-tan ka7 Tai7-pit8 kong2, Lai5 lah, lan2 chhut-lai5 khi3 chhan5--nih; nng7-lang5 chiu7 chhut-khi3 chhan5--nih.
	12). Iok-na2-tan ka7 Tai7-pit8 kong2, Goan7 Ia5-ho5-hoa I2-sek-liat8 e5 Siong7-te3 choe3 kan-cheng3, bin5-a2-jit8 chit-si5, a2-si7 te7-saN jit8, goa2 tham3-khoaN3 goa2 e5 lau7-pe7, na7 u7 ho2 i3-su3 ng3 Tai7-pit8, goa2 kiam2 bo5 chhe lang5 ka7 li2 kong2 mah?  13). Goa2 e5 lau7-pe7 na7 u7 i3-su3 hai7 li2, goa2 beh ka7 li2 kong2, hou7 li2 peng5-an khi3; na7-bo5, goan7 Ia5-ho5-hoa ka-pe7 chek-hoat8 Iok-na2-tan; goan7 Ia5-ho5-hoa kap li2 ti7-teh, chhin-chhiuN7 I bat kap goa2 e5 lau7-pe7 ti7-teh chit8-iuN7.  14). M7-na7 goa2 oah8-teh e5 si5, li2 tioh8 tui3 goa2 hian2-beng5 Ia5-ho5-hoa e5 chu5-ai3, bian2-tit goa2 si2-bo5;  15). chiu7 Ia5-ho5-hoa tui3 toe7-chiuN7 it-chin7 chian2-tu5 Tai7-pit8 e5 tui3-tek8 e5 si5, li2 ia7 eng2-oan2 m7-thang tui3 goa2 e5 ke choat8-tng7 li2 e5 un-hui7.  16). Iok-na2-tan chiu7 kap Tai7-pit8 e5 ke kiat-iok, kong2, Goan7 Ia5-ho5-hoa tui3 Tai7-pit8 chiah e5 tui3-tek8 e5 chhiu2 lai5 tho2 i.  17). Iok-na2-tan in-ui7 thiaN3 Tai7-pit8, chiu7 kah i koh chiu3-choa7; in-ui7 i thiaN3 i chhin-chhiuN7 thiaN3 ka-ki7 e5 siN3-mia7.  18). Iok-na2-tan ka7 i kong2, Bin5-a2-jit8 si7 geh8 e5 chhoe-it, li2 e5 ui7 pang3-khang, beh kong2 li2 bo5 ti7-teh.  19). Tan2 kau3 saN-jit8, li2 tioh8 kin2-kin2 loh8-khi3 kau3 li2 cheng5 tu2-tioh8 tai7-chi3 sou2 bih e5 sou2-chai7, ti7 I2-sek e5 chioh8-poaN5 hia theng3-hau7;  20). goa2 beh sia7 saN ki chiN3 ti7 chioh8-poaN5 piN, na2 chhin-chhiuN7 kho2-pe2 chit8-iuN7;  21). goa2 beh chhe chit8 e5 gin2-na2, kong2, Li2 khi3 chhe7 hiah e5 chiN3; goa2 na7 ka7 gin2-na2 kong2, KhoaN3 ah, chiN3 ti7 li2 chit-peng5, tioh8 khioh i; li2 chiu7 thang to3-lai5; goa2 ki2 oah8 e5 Ia5-ho5-hoa lai5 chiu3-choa7, li2 u7 peng5-an bo5 hai7.  22). Goa2 na7 ka7 gin2-na2 kong2, KhoaN3 ah, chiN3 ti7 li2 hit-peng5, li2 chiu7 tioh8 khi3; in-ui7 si7 Ia5-ho5-hoa chhe li2 khi3.  23). Lun7-kau3 li2 goa2 kin-a2-jit8 sou2-kong2-e5, u7 Ia5-ho5-hoa ti7 li2 goa2 e5 tiong-kan, tit8-kau3 eng2-oan2.
	24). Tai7-pit8 chiu7 khi3 bih ti7 chhan5--nih; kau3 chhoe-it jit8, ong5 che7-toh tit-beh chiah8.  25). Ong5 chiau3-siong5 che7 i e5 ui7, chiu7-si7 oa2 ti7 piah--nih e5 ui7; Iok-na2-tan teh khia7; Ap-ni5-jiN2 che7 ti7 So3-lo5 e5 sin-piN; Tai7-pit8 e5 ui7 pang3-khang.  26). Chong2-si7 chit-jit8 So3-lo5 bo5 kong2 sim2-mih8; i phah-sng3 Tai7-pit8 tu2-tioh8 tai7-chi3, bo5 chheng-khi3, i tek-khak si7 bo5 chheng-khi3.  27). Keh-jit8, chiu7-si7 hit geh8 e5 chhoe-ji7, Tai7-pit8 e5 ui7 iu5-goan5 pang3-khang; So3-lo5 mng7 i e5 kiaN2 Iok-na2-tan kong2, Ia5-se e5 kiaN2 chaiN2-iuN7 cha7-a2-jit8 kin-a2-jit8 bo5 lai5 chiah8?  28). Iok-na2-tan in3 So3-lo5 kong2, Tai7-pit8 chhiat-chhiat kiu5 goa2 chun2 i khi3 Pek-li7-heng5;  29). i kong2, Kiu5 li2 chun2 goa2 khi3, in-ui7 goan2 tau ti7 siaN5-lai7 u7 che3-su7, goa2 e5 hiaN hoan-hu3 goa2 khi3; taN goa2 na7 ti7 li2 e5 bak8-chiu-cheng5 tit-tioh8 un-tian2, kiu5 li2 chun2 khi3 kiN3 goa2 hiah e5 hiaN; sou2-i2 i bo5 lai5 kap ong5 che7-toh.  30). So3-lo5 tui3 Iok-na2-tan hoat siu7-khi3, ka7 i kong2, Li2 chit e5 ngi7-sim poe7-gek8 e5 hu7-jin5-lang5 e5 kiaN2 goa2 kiam2 m7-chai li2 keng2 Ia5-se e5 kiaN2 ka-ki7 chhu2 leng5-jiok8, ti3-kau3 li2 e5 lau7-bu2 tu2-tioh8 thng3-theh e5 leng5-jiok8 mah?  31). In-ui7 Ia5-se e5 kiaN2 oah8 ti7 toe7-chiuN7 e5 si5, li2 kap li2 e5 kok tek-khak boe7 kian-kou3; taN tioh8 chhe lang5 khi3 liah8 i kau3 goa2 chia, i tek-khak tioh8 si2.  32). Iok-na2-tan in3 i e5 lau7-pe7 So3-lo5, tui3 i kong2, I siaN2-su7 tioh8 si2 ah? i u7 choe3 sim2-mih8 ah?  33). So3-lo5 choh8 hit ki chhiuN, beh chhak8 Iok-na2-tan; Iok-na2-tan chiu7 chai i e5 lau7-pe7 koat-i3 beh thai5 Tai7-pit8.  34). Tui3 an2-ni Iok-na2-tan chin siu7-khi3, chiu7 tui3 toh--nih khi2-lai5, ti7 chi2 chhoe-ji7 jit8 bo5 chiah8 sim2-mih8; i in-ui7 Tai7-pit8 hoan5-lo2, si7 in-ui7 i e5 lau7-pe7 leng5-jiok8 i.
	35). Keh cha2-khi2, Iok-na2-tan chiau3 i kap Tai7-pit8 sou2 iok e5 si5, chhut-khi3 kau3 chhan5--nih; u7 chit8 e5 gin2-na2 kap i khi3.  36). Ka7 gin2-na2 kong2, Li2 chau2-khi3 chhe7 goa2 sou2 sia7 e5 chiN3; gin2-na2 chau2-khi3; i chiu7 sia7 chit8 ki chiN3 ti7 i e5 thau5-cheng5.  37). Gin2-na2 kau3 Iok-na2-tan chiN3 sia7 kau3 e5 sou2-chai7, Iok-na2-tan ti7 gin2-na2 e5 au7-bin7 kio3 kong2, ChiN3 kiam2-m7-si7 ti7 li2 e5 thau5-cheng5 mah?  38). Iok-na2-tan koh kio3 gin2-na2 kong2, KoaN2-kin2 ouh, kin2-kin2 khi3, m7-thang ian5-chhian5.  Iok-na2-tan e5 gin2-na2 chiu7 khioh hiah e5 chiN3, to3-tng2 lai5 i e5 chu2-lang5 hia.  39). Chong2-si7 gin2-na2 m7-chai che si7 sim2-mih8 i3-su3, chi2-u7 Iok-na2-tan kap Tai7-pit8 chai chit e5 tai7-chi3.  40). Iok-na2-tan chiong khi3-hai5 kau-tai3 gin2-na2, hoan-hu3 kong2, Li2 theh8 to3-khi3 siaN5-lai7.  41). Gin2-na2 khi3 liau2-au7, Tai7-pit8 chiu7 tui3 lam5--si3 chit8 sou2-chai7 chhut-lai5, phak ti7 toe7--nih, pai3 saN-pai3, nng7-lang5 saN-chim, saN-kap thi5-khau3, Tai7-pit8 koh khah kau3-kek8.  42). Iok-na2-tan ka7 Tai7-pit8 kong2, Li2 taN peng5-an khi3; lan2 nng7-lang5 i2-keng ki2 Ia5-ho5-hoa e5 mia5 chiu3-choa7 kong2, Goan7 Ia5-ho5-hoa ti7 li2 goa2 e5 tiong-kan, koh ti7 li2 e5 hou7-e3 kap goa2 e5 hou7-e3 e5 tiong-kan, tit8-kau3 eng2-oan2.  I chiu7 khi2-lai5 khi3; Iok-na2-tan ia7 to3-khi3 siaN5-lai7.

[21]	Tai7-pit8 kau3 Lo5-pek, kau3 che3-si A-hi-bi2-lek8 hia.  A-hi-bi2-lek8 kiaN-hiaN5 lai5 chih Tai7-pit8, tui3 i kong2, Li2 siaN2-su7 ka-ki7 lai5, bo5 lang5 kap li2 lai5 ah?  2). Tai7-pit8 in3 che3-si A-hi-bi2-lek8 kong2, Ong5 beng7-leng7 goa2 chit8 kiaN7 su7, koh ka7 goa2 kong2, Goa2 sou2 chhe li2 e5 su7, kap goa2 sou2 beng7-leng7 li2 e5, long2 m7-thang hou7 lang5 chai; goa2 i2-keng phai3 siau3-lian5 lang5 ti7 bou2 sou2-chai7 theng3-hau7 goa2;  3). taN li2 e5 chhiu2 u7 sim2-mih8 mih8, chhiaN2 li2 eng7 gou7 e5 piaN2 hou7 goa2, a2-si7 pat8-hang7.  4). Che3-si tui3 Tai7-pit8 kong2, Goa2 e5 chhiu2--nih bo5 peng5-siong5 e5 piaN2, chi2-u7 seng3 e5 piaN2; na7 siau3-lian5 lang5 bo5 chhin-kun7 hu7-jin5-lang5, chiah thang.  5). Tai7-pit8 in3 che3-si ka7 i kong2, Kau3-taN iok-liok8 u7 saN-jit8, be7-bat chhin-kun7 hu7-jin5-lang5; goa2 chhut-mng5 e5 si5, sui-jian5 si7 peng5-siong5 e5 tai7-chi3, siau3-lian5 lang5 e5 khi3-ku7 si7 chheng-khi3; ho5-hong3 kin-a2-jit8 in e5 khi3-ku7 kiam2 bo5 seng3 mah?  6). Che3-si chiu7 theh8 seng3 e5 piaN2 hou7 i, in-ui7 ti7-hia bo5 pat8-mih8 e5 piaN2, chi2-u7 pai5-liat8 e5 piaN2, tui3 Ia5-ho5-hoa e5 bin7-cheng5 theh8--khi2-lai5 e5; theh8--khi2-lai5 hit-jit8, si7 beh he7 sio e5 piaN2 lai5 pai5 i.  7). Tng hit-jit8 ti7-hia, u7 So3-lo5 e5 lou5-pok8 lau5 ti7 Ia5-ho5-hoa e5 bin7-cheng5, mia5 kio3 To-ek, si7 I2-tong lang5, choe3 So3-lo5 kou3 cheng-siN--e5 e5 thau5-lang5.  8). Tai7-pit8 mng7 A-hi-bi2-lek8 kong2, Li2 chhiu2-e7 u7 chhiuN a2-si7 to a2-bo5? in-ui7 ong5 e5 tai7-chi3 chin kin2-kip, goa2 long2 bo5 toa3 to kap khi3-hai5.  9). Che3-si kong2, U7 Hui-li7-su7 lang5 Ko-li7-a3 e5 to, chiu7-si7 li2 cheng5 ti7 I2-lah8 e5 soaN-kok sou2 thai5-si2-e5, ti7-chia, pau ti7 pou3--nih, ti7 i2-hut-tek e5 au7-bin7; li2 na7 beh eng7, chiu7 kiah8--khi3, in-ui7 hit-ki i2-goa7 bo5 pat8-hang7.  Tai7-pit8 kong2, Chit ki to bo5 chit8-ki oe7 pi2 tit i, chhiaN2 li2 hou7 goa2.
	10). Hit-jit8 Tai7-pit8 khi2-sin, siam2-pi7 So3-lo5, chau2 kau3 Ka-tek8 ong5 A-kiat hia.  11). A-kiat hiah e5 jin5-sin5 ka7 i kong2, Chit-e5 kiam2-m7-si7 hit-kok e5 ong5 Tai7-pit8 mah? in ti7 thiau3-bu2-tiong chhiuN3-ho7 kong2, 
	So3-lo5 thai5-si2 in e5 chheng-chheng,
	Tai7-pit8 thai5-si2 in e5 ban7-ban7,
kiam2 m7-si7 chi2 chit-lang5 mah?  12). Tai7-pit8 chiong chiah e5 oe7 chun5 ti7 sim-lai7, chin kiaN Ka-tek8 ong5 A-kiat;  13). chiu7 ti7 cheng3-lang5 e5 bin7-cheng5, koe2-oaN7 ku2-tong7; ti7 in e5 chhiu2-e7 ke2 tian-kong5, ti7 siaN5-mng5 e5 mng5-siN3 loan7-sia2 loan7-uih8, hou7 noa7 lau5 ti7 chhui3-chhiu--nih.  14). A-kiat ka7 i e5 jin5-sin5 kong2, Lin2 khoaN3, chit e5 lang5 si7 tian-kong5 siaN2-su7 toa3 i lai5 goa2 chia ah?  15). Goa2 kiam2 u7 khiam3-eng7 tian-kong5 e5, lin2 chiah chhoa7 chit-lang5 lai5 tian-kong5 ti7 goa2 e5 bin7-cheng5 ah? chit-lang5 kiam2 thang jip8 goa2 e5 chhu3 mah?

[22]	Tai7-pit8 chiu7 li7-khui hia, chau2 kau3 A-tou7-lan5 e5 tong7; i e5 hiaN-ti7 kap i e5 lau7-pe7 choan5-ke thiaN-kiN3, chiu7 long2 loh8-khi3 kau3 i hia.  2). KiN3-na7 khun2-pek-e5, khiam3-che3-e5, sim-lai7 ut-chut-e5, long2 chu7-chip8 kau3 i hia; Tai7-pit8 chiu7 choe3 in e5 thau5; oa2 i e5 iok-liok8 u7 si3-pah lang5.
	3). Tai7-pit8 tui3 hia khi3 Mou5-ap e5 Bi2-su-pa, ka7 Mou5-ap ong5 kong2, Kiu5 li2 iong5-un2 goa2 e5 lau7-pe7, goa2 e5 lau7-bu2 chhut-lai5, tiam3 lin2 chia khia7, theng3-hau7 goa2 chai Siong7-te3 beh ka7 goa2 chaiN2-iuN7 kiaN5.  4). I chhoa7 in kau3 Mou5-ap ong5 e5 bin7-cheng5.  Tai7-pit8 tiam3 ti7 soaN-che7 e5 si5-chun7, i e5 pe7-bu2 ia7 tiam3 ti7 Mou5-ap ong5 hia.  5). Sain-ti Ka-tek ka7 Tai7-pit8 kong2, Li2 m7-thang tiam3 ti7 oe7-sou2, tioh8 khi3 Iu5-tai7 toe7.  Tai7-pit8 chiu7 li7-khui hia, khi3 kau3 Hap-liat8 e5 chhiu7-na5.
	6). So3-lo5 ti7 Ki-pi2-a e5 Lah8-ma2, che7 ti7 sui5-si-liu2 e5 chhiu7-kha, chhiu2--nih kiah8 chhiuN, cheng3 jin5-sin5 ui5-lui5 ti7 i e5 cho2-iu7.  So3-lo5 thiaN-kiN3 kong2, Tai7-pit8 kap te3 e5 lang5 hou7 lang5 tu2-tioh8.  7). So3-lo5 chiu7 ka7 ui5 i e5 jin5-sin5 kong2, Pian7-nga2-bin2 lang5 ah, lin2 tioh8 thiaN; Ia5-se e5 kiaN2 oe7 eng7 chhan5 kap phu5-to5-hng5 hou7 lin2 tak8-lang5 mah? oe7 siat-lip8 lin2 tak8-lang5 choe3 chhian-chong2, peh-chong2 mah?  8). Lin2 keng2-jian5 saN-kap ke3-bou5 kong-kek goa2; goa2 e5 kiaN2 bat kap Ia5-se e5 kiaN2 kiat-iok, bo5 lang5 po3 goa2 chai; lin2 tiong-kan bo5 chit8-lang5 kho2-lin5 goa2; goa2 e5 kiaN2 kiau-so goa2 e5 jin5-sin5 kong-kek goa2, tng-tan2 goa2, chhin-chhiuN7 kin-a2-jit8 e5 khoan2, lin2 long2 bo5 po3 goa2 chai.  9). Hit-si5 I2-tong lang5 To-ek khia7 ti7 So3-lo5 jin5-sin5 e5 tiong-kan, ka7 i kong2, Goa2 bat khoaN3-kiN3 Ia5-se e5 kiaN2 kau3 Lo5-pek, kau3 A-hi-tut8 e5 kiaN2 A-hi-bi2-lek8 hia.  10). A-hi-bi2-lek8 thoe3 i mng7 Ia5-ho5-hoa, koh hou7 i chiah8-mih8, ia7 eng7 Hui-li7-su7 lang5 Ko-li7-a3 e5 to hou7 i.  11). Ong5 chiu7 chhe lang5 tiau3 A-hi-tut8 e5 kiaN2, che3-si A-hi-bi2-lek8, kap i lau7-pe7 choan5-ke, chiu7-si7 tiam3 ti7 Lo5-pek hiah e5 che3-si; in chiu7 long2 lai5 ong5 hia.  12). So3-lo5 kong2, A-hi-tut8 e5 kiaN2 ah, tioh8 thiaN.  I in3 kong2, Goa2 e5 chu2 ah, goa2 ti7-chia.  13). So3-lo5 ka7 i kong2, Lin2 siaN2-su7 kap Ia5-se e5 kiaN2 ke3-bou5 kong-kek goa2, li2 keng2-jian5 eng7 piaN2 kap to hou7 i; koh thoe3 i mng7 Siong7-te3, hou7 i khi2-lai5 kong-kek goa2, tng-tan2 goa2, chhin-chhiuN7 kin-a2-jit8 e5 khoan2?  14). A-hi-bi2-lek8 in3 ong5 kong2, Li2 e5 jin5-sin5 tiong, chi7-chui7 oe7 pi2-tit Tai7-pit8 e5 chin7-tiong ah? i si7 ong5 e5 kiaN2-sai3, koh choe3 li2 e5 chham-bou5, ia7 ti7 li2 e5 ke-tiong si7 chun-kui3 e5;  15). goa2 kiam2-si7 tui3 kin-a2-jit8 chiah thoe3 i mng7 Siong7-te3 mah? Goa2 koat-toan3 bo5 hit-ho7 i3-su3; ong5 boh8-tit eng7 sim2-mih8 kui ti7 lou5-pok8 kap goa2 e5 lau7-pe7 choan5-ke; in-ui7 chiah-e5 it-chhe3 e5 su7, bo5-lun7 toa7-soe3, li2 e5 lou5-pok8 long2 m7-chai.  16). Ong5 kong2, A-hi-bi2-lek8 ah, li2 kap li2 e5 lau7-pe7 choan5-ke long2 tek-khak tioh8 si2.  17). Ong5 beng7-leng7 cho2-iu7 e5 si7-oe7 kong2, Lin2 oat8-tng2 khi3 thai5 Ia5-ho5-hoa e5 che3-si; in-ui7 in ia7 pang-chan7 Tai7-pit8, koh in-ui7 in chai Tai7-pit8 to5-chau2, keng2-jian5 bo5 po3 goa2 chai.  Chong2-si7 ong5 e5 jin5-sin5 m7-kheng2 chhun-chhiu2 phah-si2 Ia5-ho5-hoa e5 che3-si.  18). Ong5 ka7 To-ek kong2, Li2 oat8-tng2 khi3 phah hiah e5 che3-si.  I2-tong lang5 To-ek chiu7 oat8-tng2 khi3 phah che3-si; hit-jit8 thai5-si2 chheng7 iu3-toe7-pou3 e5 i2-hut-tek poeh-chap8-gou7 lang5.  19). Koh eng7 to phah che3-si e5 siaN5 Lo5-pek ki5-tiong e5 lam5-lu2, gin2-na2, chiah8-lin e5 eN-a2, kap gu5, lu5, iuN5, long2 eng7 to thai5-si2.  20). A-hi-tut8 e5 kiaN2, A-hi-bi2-lek8 u7 chit8 e5 kiaN2, mia5 kio3 A-pi2-a-tha, thoat-li7 chau2-khi3 te3 Tai7-pit8.  21). A-pi2-a-tha ka7 Tai7-pit8 kong2, So3-lo5 u7 thai5-si2 Ia5-ho5-hoa e5 che3-si.  22). Tai7-pit8 ka7 A-pi2-a-tha kong2, Hit-jit8 I2-tong lang5 To-ek ti7-hia, goa2 chai i tek-khak oe7 ka7 So3-lo5 kong2; li2 e5 lau7-pe7 choan5-ke sit-loh8 siN3-mia7, long2 si7 in-ui7 goa2 e5 ian5-kou3.  23). Li2 tioh8 kap goa2 toa3, m7-bian2 kiaN; in-ui7 siau3-siuN7 goa2 e5 siN3-mia7-e5 chiu7-si7 siau3-siuN7 li2 e5 siN3-mia7; li2 kap goa2 toa3, oe7 tit-tioh8 po2-choan5.

[23]	U7 lang5 po3 Tai7-pit8 kong2, KhoaN3 ah, Hui-li7-su7 lang5 phah Ki-i-lah8, chhiuN2 gou7-kak-tiuN5.  2). Tai7-pit8 chiu7 mng7 Ia5-ho5-hoa kong2, Goa2 thang khi3 phah hiah e5 Hui-li7-su7 lang5 a2 m7-thang? Ia5-ho5-hoa ka7 Tai7-pit8 kong2, Li2 thang khi3 phah Hui-li7-su7 lang5, kiu3 Ki-i-lah8.  3). Te3 Tai7-pit8 e5 lang5 ka7 i kong2, Lan2 ti7 Iu5-tai7 toe7 chia siong7-chhiaN2 kiaN-hiaN5, ho5-hong3 khi3 Ki-i-lah8 phah Hui-li7-su7 lang5 e5 kun-tui7 ah?  4). Tai7-pit8 koh mng7 Ia5-ho5-hoa; Ia5-ho5-hoa in3 kong2, Li2 khi2-lai5, loh8--khi3 Ki-i-lah8, in-ui7 Goa2 beh eng7 Hui-li7-su7 lang5 kau ti7 li2 e5 chhiu2.  5). Tai7-pit8 kap te3 i e5 lang5 khi3 Ki-i-lah8, kap Hui-li7-su7 lang5 kau-chian3; chhiuN2 in e5 cheng-siN, thai5-si2 in choe7-choe7 lang5; an2-ni Tai7-pit8 kiu3 Ki-i-lah8 khia7-khi2 e5 peh-siN3.
	6). A-hi-bi2-lek8 e5 kiaN2 A-pi2-a-tha chau2-khi3 kau3 Ki-i-lah8 kiN3 Tai7-pit8 e5 si5, chhiu2--nih toa3 i2-hut-tek loh8-khi3.  7). U7 lang5 ka7 So3-lo5 kong2, Tai7-pit8 kau3 Ki-i-lah8; So3-lo5 kong2, Siong7-te3 chiong i kau ti7 goa2 e5 chhiu2, in-ui7 i jip8 u7 mng5 u7 chhoaN3 e5 siaN5, koaiN-tiau5 ti7 hi2 lai7-bin7.  8). So3-lo5 chiu7 chio-chip8 cheng3 peh-siN3 beh khi3 kau-chian3, loh8-khi3 Ki-i-lah8, ui5-khun3 Tai7-pit8 kap te3 i e5 lang5.  9). Tai7-pit8 chai So3-lo5 siat ke3-bou5 beh hai7 i, chiu7 ka7 A-pi2-a-tha kong2, Li2 toa3 i2-hut-tek lai5.  10). Tai7-pit8 kong2, Ia5-ho5-hoa I2-sek-liat8 e5 Siong7-te3 ah, Li2 e5 lou5-pok8 khak-sit8 thiaN-kiN3 So3-lo5 ai3-beh lai5 Ki-i-lah8, beh ui7-tioh8 goa2 e5 ian5-kou3 biat8 chit e5 siaN5;  11). Ki-i-lah8 lang5 beh chiong goa2 kau ti7 i e5 chhiu2 a2-bo5? So3-lo5 beh chiau3 Li2 e5 lou5-pok8 sou2 thiaN-kiN3-e5 loh8-lai5 a2-bo5? Ia5-ho5-hoa I2-sek-liat8 e5 Siong7-te3 ah, kiu5 Li2 chi2-si7 Li2 e5 lou5-pok8.  Ia5-ho5-hoa kong2, So3-lo5 beh loh8-lai5.  12). Tai7-pit8 koh kong2, Ki-i-lah8 lang5 beh chiong goa2 kap te3 goa2 e5 lang5 kau ti7 So3-lo5 e5 chhiu2 mah? Ia5-ho5-hoa kong2, In beh chiong li2 kau hou7 i.  13). Tai7-pit8 kap te3 i e5 lang5, iok-liok8 lak8-pah, chiu7 khi2-sin chhut Ki-i-lah8, khi3 in sou2 khi3 e5 sou2-chai7.  U7 lang5 ka7 So3-lo5 kong2, Tai7-pit8 i2-keng tui3 Ki-i-lah8 to5-chau2; So3-lo5 chiu7 bo5 chhut-khi3.  14). Tai7-pit8 tiam3 ti7 khong3-ia2 e5 oe7-sou2, siong5-siong5 ti7 Se-hut khong3-ia2 e5 soaN-toe7.  So3-lo5 tak8-jit8 chhe7 i; chong2-si7 Siong7-te3 bo5 chiong Tai7-pit8 kau ti7 i e5 chhiu2.
	15). Tai7-pit8 chai So3-lo5 i2-keng chhut-lai5 teh siau3-siuN7 i e5 siN3-mia7, hit-si5 Tai7-pit8 ti7 Se-hut e5 khong3-ia2, tiam3 ti7 chhiu7-na5-lai7.  16). So3-lo5 e5 kiaN2 Iok-na2-tan khi2-sin, khi3 hit e5 chhiu7-na5-lai7 kiN3 Tai7-pit8, hou7 i kho3 Siong7-te3 lai5 kian-kou3.  17). Chiu7 ka7 i kong2, M7-bian2 kiaN, goa2 e5 pe7 So3-lo5 e5 chhiu2 chhe7 li2 boe7 tioh8; li2 beh choe3 I2-sek-liat8 ong5, goa2 beh choe3 li2 e5 te7-ji7; chit e5 su7 goa2 e5 pe7 So3-lo5 i2-keng chai;  18). tui3 an2-ni nng7-lang5 ti7 Ia5-ho5-hoa e5 bin7-cheng5 kiat-iok.  Tai7-pit8 tiam3 chhiu7-na5, Iok-na2-tan to3-khi3 i e5 chhu3.
	19). Se-hut lang5 chiuN7-khi3 Ki-pi2-a kiN3 So3-lo5 kong2, Tai7-pit8 kiam2-m7-si7 tiam3 ti7 goan2 hia, bih ti7 chhiu7-na5-lai7 e5 oe7-sou2, ti7 Ia5-si7-bun5 lam5-peng5 e5 Hap-ki-lah8 soaN mah?  20). Ong5 ah, chhiaN2 li2 chiau3 li2 e5 sim sou2 ai3 loh8-khi3-e5, loh8-khi3; chiong i kau ti7 ong5 e5 chhiu2 si7 goan2 e5 tai7.  21). So3-lo5 kong2, Goan7 Ia5-ho5-hoa su3-hok lin2, in-ui7 lin2 kho2-lin5 goa2.  22). ChhiaN2 lin2 to3-khi3, koh tai7-seng pi7-pan7, siong5-se3 chai, tham3-khoaN3 i kiaN5-tah8 e5 sou2-chai7; sim2-mih8 lang5 khoaN3-kiN3 i ti7-hia; in-ui7 u7 lang5 ka7 goa2 kong2, i chin kau2-koai3.  23). Sou2-i2 lin2 tioh8 chha5-khoaN3 chai i it-chhe3 ka-ki7 bih-bat8 e5 sou2-chai7, to3-tng2 lai5 eng7 sit8-cheng5 ka7 goa2 kong2; goa2 chiu7 beh kap lin2 khi3; i na7 ti7 chit e5 keng2-lai7, goa2 beh ti7 Iu5-tai7 e5 cheng3 hiuN-sia7 ka7 i chhiau--chhut-lai5.  24). In chiu7 khi2-sin, tai7-seng So3-lo5 khi3 Se-hut.  Tai7-pit8 kap te3 i e5 lang5 tiam3 ti7 Ma2-hun5 e5 khong3-ia2, ti7 Ia5-si7-bun5 lam5--si3 e5 A-lah8-pa.  25). So3-lo5 kap te3 i e5 lang5 khi3 chhe7 i; u7 lang5 ka7 Tai7-pit8 kong2, i chiu7 loh8-khi3 kau3 chioh8-poaN5, tiam3 ti7 Ma2-hun5 e5 khong3-ia2.  So3-lo5 thiaN-kiN3, chiu7 ti7 Ma2-hun5 e5 khong3-ia2 tui-jip Tai7-pit8.  26). So3-lo5 kiaN5 ti7 soaN e5 chit-peng5, Tai7-pit8 kap te3 i e5 lang5 kiaN5 ti7 soaN e5 hit-peng5; Tai7-pit8 kin2-kip kiaN5, siam2-pi7 ti7 So3-lo5 e5 bin7-cheng5; in-ui7 So3-lo5 kap te3 i e5 lang5, si3-bin7 ui5 Tai7-pit8 kap te3 i e5 lang5, beh liah8 in.  27). U7 su3-chia2 kau3 lai5 po3 So3-lo5 kong2, Li2 tioh8 kin2-kin2 to3-lai5, in-ui7 Hui-li7-su7 lang5 chhim-hoan7 keng2-kai3.  28). Tui3 an2-ni So3-lo5 bo5 jip Tai7-pit8, to3-khi3 ti2-tek8 Hui-li7-su7 lang5; in-ui7 an2-ni, hit e5 sou2-chai7 mia5-kio3 Se-lah8-hap-ma2-hi-lo5-kiat.  29). Tai7-pit8 tui3 hia chiuN7-khi3; tiam3 ti7 Un2-ki-ti2 e5 oe7-sou2.

[24]	So3-lo5 tui-jip Hui-li7-su7 lang5 to3-lai5 e5 si5, u7 lang5 ka7 i kong2, KhoaN3 ah, Tai7-pit8 tiam3 ti7 Un2-ki-ti2 e5 khong3-ia2.  2). So3-lo5 chiu7 tui3 I2-sek-liat8 tiong chhoa7 keng2-soan2 e5 peng saN-chheng, khi3 chhe7 Tai7-pit8, kap te3 i e5 lang5, khi3 ia2-soaN-iuN5 e5 chioh8-poaN5;  3). kau3 lou7-piN e5 iuN5-tiau5, ti7-hia u7 tong7, So3-lo5 jip--khi3 beh tai7-pian7.  Tai7-pit8 kap te3 i e5 lang5 bih ti7 tong7-lai7 khah chhim e5 sou2-chai7.  4). Kun-te3 Tai7-pit8 e5 lang5 ka7 i kong2, Ia5-ho5-hoa bat ka7 li2 kong2, Goa2 beh chiong li2 e5 tui3-tek8 kau ti7 li2 e5 chhiu2, chiau3 li2 sou2 khoaN3-choe3 ho2-e5 khoan2-thai7 i; khoaN3 ah, hit e5 jit8 kau3 lah.  Tai7-pit8 chiu7 khi2-lai5, am3-chiN7 koah So3-lo5 goa7-hok8 e5 saN-a2-ku.  5). Au7-lai5 Tai7-pit8 sim-lai7 ka-ki7 chek-pi7; in-ui7 koah So3-lo5 e5 saN-a2-ku.  6). Tui3 te3 i e5 lang5 kong2, Goan7 Ia5-ho5-hoa kim3-chi2 goa2, tui3 goa2 e5 chu2 Ia5-ho5-hoa sou2 boah-iu5-e5 kiaN5 chit e5 su7, khi2-chhiu2 lai5 kong-kek i, in-ui7 i si7 Ia5-ho5-hoa sou2 boah-iu5-e5.  7). Tai7-pit8 eng7 chiah e5 oe7 chou2-chi2 te3 i e5 lang5 , m7-chun2 in khi2-lai5 kong-kek So3-lo5.  So3-lo5 khi2-lai5, tui3 tong7-lai7 chhut-khi3 kiaN5 i e5 lou7.
	8). Au7-lai5 Tai7-pit8 ia7 khi2-lai5, tui3 tong7-lai7 chhut-khi3, ti7 So3-lo5 e5 au7-bin7 kio3 kong2, Goa2 e5 chu2, goa2 e5 ong5.  So3-lo5 oat8-thau5 khoaN3; Tai7-pit8 chiu7 khut-sin phak ti7 toe7--nih pai3.  9). Tai7-pit8 tui3 So3-lo5 kong2, Li2 siaN2-su7 thiaN lang5 e5 oe7, kong2, Tai7-pit8 siuN7 beh hai7 li2 ah?  10). Kin-a2-jit8 li2 chhin-bak8 khoaN3-kiN3, kin-a2-jit8 li2 ti7 tong7-lai7, Ia5-ho5-hoa chiong li2 kau ti7 goa2 e5 chhiu2; u7 lang5 kah goa2 thai5 li2; chong2-si7 goa2 thiaN3-sioh li2; goa2 kong2, Goa2 bo5 beh chhun-chhiu2 hai7 goa2 e5 chu2; in-ui7 i si7 Ia5-ho5-hoa sou2 boah-iu5-e5.  11). Goa2 e5 pe7 ah, li2 khoaN3 cheh, khoaN3 li2 goa7-hok8 e5 saN-a2-ku ti7 goa2 e5 chhiu2; goa2 koah li2 e5 goa7-hok8 saN-a2-ku, bo5 thai5 li2; tui3 an2-ni li2 thang khoaN3-chhut chiu7 chai goa2 e5 chhiu2 bo5 choe3 sim2-mih8 phaiN2, bo5 poe7-gek8 li2; goa2 m7-bat tek-choe7 li2, chong2-si7 li2 chhin-chhiuN7 phah-lah8 siau3-siuN7 goa2 e5 siN3-mia7.  12). Goan7 Ia5-ho5-hoa ti7 li2 goa2 e5 tiong-kan phoaN3-toan3, Ia5-ho5-hoa beh ti7 li2 e5 sin-chiuN7 ka7 goa2 sin-oan; chong2-si7 goa2 e5 chhiu2 bo5 beh hai7 li2.  13). Chhin-chhiuN7 kou2-cha2 lang5 u7 chit8-ku3 siok8-gu2 kong2, PhaiN2-su7 tui3 phaiN2-lang5 chhut; chong2-si7 goa2 e5 chhiu2 m7 kang7 li2.  14). I2-sek-liat8 ong5 chhut-lai5 beh chhe7 chi7-chui7 ah? li2 tui-jip chi7-chui7 ah? put-ko3 chhe7 chit8 chiah si2-kau2, chit8 liap8 ka7-chau2.  15). Sou2-i2 goan7 Ia5-ho5-hoa choe3 sim2-phoaN3-si, phoaN3-toan3 ti7 li2 goa2 e5 tiong-kan; koh kam3-chhat lai5 pian7-hou7 goa2 e5 an3-kiaN7, kiu3 goa2 chhut li2 e5 chhiu2.  16). Tai7-pit8 tui3 So3-lo5 kong2 chiah e5 oe7 soah, So3-lo5 kong2, Goa2 e5 kiaN2 Tai7-pit8, che si7 li2 e5 siaN mah? So3-lo5 chiu7 chhut-siaN thi5-khau3;  17). ka7 Tai7-pit8 kong2, Li2 pi2 goa2 khah kong-gi7, in-ui7 li2 eng7 ho2 po3 goa2, chong2-si7 goa2 eng7 phaiN2 po3 li2;  18). li2 kin-a2-jit8 si7 piau2-beng5 eng7 ho2 khoan2-thai7 goa2, in-ui7 Ia5-ho5-hoa chiong goa2 kau ti7 li2 e5 chhiu2, chong2-si7 li2 bo5 thai5-si2 goa2.  19). Lang5 na7 tu2-tioh8 i e5 tui3-tek8, kiam2 u7 pang3 i peng5-an khi3 mah? Goan7 Ia5-ho5-hoa in-ui7 li2 kin-a2-jit8 tui3 goa2 sou2 kiaN5-e5, eng7 ho2 po3 li2;  20). khoaN3 ah, taN goa2 chai li2 tek-khak beh choe3-ong5, I2-sek-liat8 kok beh kian-kou3 ti7 li2 e5 chhiu2.  21). TaN li2 tioh8 ki2 Ia5-ho5-hoa tui3 goa2 chiu3-choa7, goa2 ke3-sin liau2, bo5 chian2-tu5 goa2 e5 hou7-e3, ti7 goa2 e5 pe7 e5 ke bo5 biat8-bo5 goa2 e5 mia5.  22). Tai7-pit8 chiu7 ng3 So3-lo5 chiu3-choa7.  So3-lo5 chiu7 to3-khi3 i e5 chhu3.  Tai7-pit8 kap te3 i e5 lang5 chiuN7-khi3 oe7-sou2.

[25]	Sat-bou2-jiN2 si2, I2-sek-liat8 cheng3 lang5 chu7-chip8, ui7-tioh8 i thi5-khau3, bai5-chong3 i ti7 i ka-ki7 e5 chhu3, chiu7-si7 ti7 Lah8-ma2.  Tai7-pit8 khi2-sin loh8-khi3 ti7 Pa-lan5 e5 khong3-ia2.
	2). Ti7 Ma2-hun5 u7 chit8-lang5, i e5 san2-giap8 ti7 Ka-bit8, si7 toa7 ho2-giah8 lang5, u7 mi5-iuN5 saN-chheng chiah, soaN-iuN5 chit8-chheng chiah; i ti7 Ka-bit8 chian2 iuN5-mng5.  3). Hit-lang5 si7 Ka-lek8 chok8 e5 lang5, mia5 kio3 Na2-pat, i e5 bou2 mia5 kio3 A-pi2-kai, si7 chhang-mia5 koh sui2 e5 hu7-jin5-lang5, chong2-si7 hit-lang5 e5 kiaN5-choe3 si7 ngi7-sim koh hiong-ok.  4). Tai7-pit8 ti7 khong3-ia2 thiaN-kiN3 Na2-pat teh chian2 iuN5-mng5,  5). Tai7-pit8 chiu7 chhe chap8 e5 siau3-lian5 lang5; Tai7-pit8 hoan-hu3 hiah e5 siau3-lian5 lang5 kong2, Lin2 tioh8 chiuN7-khi3 Ka-bit8, kiN3 Na2-pat, eng7 goa2 e5 mia5 ka7 i chheng2-an.  6). Tioh8 ka7 hit e5 ho2-mia7 lang5 kong2, Goan7 li2 peng5-an, goan7 li2 e5 ke peng5-an, goan7 li2 it-chhe3 sou2-u7-e5 long2 peng5-an.  7). TaN goa2 thiaN-kiN3 kong2, u7 lang5 ti7 li2 hia, ka7 li2 chian2 iuN5-mng5; li2 e5 bok8-chia2 bat kap goan2 toa3, goan2 bo5 khi-hu7 i; in ti7 Ka-bit8 e5 si5, long2 be7-bat sit-loh8 sim2-mih8;  8). thang mng7 li2 e5 siau3-lian5 lang5, in beh ka7 li2 kong2; sou2-i2 goan7 goa2 e5 siau3-lian5 lang5 ti7 li2 e5 bak8-chiu cheng5 tit-tioh8 un-tian2; in-ui7 goan2 lai5 si7 ho2 jit8-chi2, kiu5 li2 chiau3 li2 e5 chhiu2 sui5-pian7 theh8 tam7-poh8 hou7 li2 e5 lou5-pok8, kap li2 e5 kiaN2 Tai7-pit8.  9). Tai7-pit8 e5 siau3-lian5 lang5 kau3, chiu7 chiong chiah e5 oe7 eng7 Tai7-pit8 e5 mia5, long2 ka7 Na2-pat kong2, chiu7 cheng7-cheng7 theng3-hau7.  10). Na2-pat in3 Tai7-pit8 e5 lou5-pok8 kong2, Tai7-pit8 si7 chi7-chui7? Ia5-se e5 kiaN2 si7 chi7-chui7? kun7-lai5 choe7-choe7 lou5-pok8 poe7 i e5 chu2-lang5.  11). Goa2 e5 piaN2, goa2 e5 chui2, kap ui7-tioh8 ka7 chian2 iuN5-mng5 e5 lang5 goa2 sou2 thai5 cheng-siN e5 bah, beh hou7 chian2 iuN5-mng5 e5 lang5, goa2 kiam2 thang hou7 hiah e5 goa2 m7-chai i tui3 toh-loh8 lai5 e5 lang5 mah?  12). Tai7-pit8 e5 siau3-lian5 lang5 chiu7 oat8-tng2-sin, tui3 goan5-lou7 to3-khi3, chiau3 chiah e5 oe7 long2 ka7 Tai7-pit8 kong2.  13). Tai7-pit8 tui3 te3 i e5 lang5 kong2, Lin2 tak8-lang5 long2 tioh8 pe7 to; in chiu7 long2 pe7 to.  Tai7-pit8 ia7 pe7 to; te3 Tai7-pit8 chiuN7-khi3-e5 iok-liok8 u7 si3-pah lang5, lau5 nng7-pah lang5 kou3-siu2 chap8-mih8.
	14). Na2-pat hiah e5 siau3-lian5 lang5 tiong u7 chit8-e5 lai5 ka7 Na2-pat e5 bou2 A-pi2-kai kong2, Tai7-pit8 tui3 khong3-ia2 chhe su3-chia2 lai5 chheng2-an goan2 chu2-lang5, chu2-lang5 hoan2-tng2 sau-phi5 in.  15). Chong2-si7 hiah e5 lang5 khoan2-thai7 goan2 chin ho2, goan2 ti7 chhan5-ia2 kap in ong2-lai5 e5 si5, long2 bo5 siu7 siong-hai7, ia7 bo5 sit-loh8 sim2-mih8;  16). goan2 ti7 in hia chhi7-iuN5 e5 si5, in mi5-jit8 choe3 goan2 e5 chhiuN5-ui5.  17). TaN li2 tioh8 chai, ia7 tioh8 taN2-sng3, khoaN3 li2 beh chaiN2-iuN7 kiaN5; in-ui7 u7 tiaN7-tioh8 i3-su3 beh hai7 goan2 e5 chu2-lang5 kap i e5 choan5-ke; i e5 seng3-cheng5 hiong-ok, bo5 lang5 kaN2 kap i kong2-oe7.  18). A-pi2-kai chiu7 koaN2-kin2 chiong nng7-pah e5 piaN2, nng7 phe5-te7 chiu2, gou7-chiah pi7-pan7 ho2 e5 iuN5, gou7 se3-a hang e5 gou7-kak, chit8-pah pha phu5-to5-koaN, nng7-pah e5 bu5-hoa-ko2 piaN2, hou7 kui2-na7 chiah lu5 pe7.  19). Ka7 i hiah e5 siau3-lian5 lang5 kong2, Lin2 choe3-thau5 khi3, goa2 beh te3 lin2 e5 au7-bin7 khi3; chong2-si7 bo5 ka7 i e5 tiong7-hu Na2-pat kong2.  20). I chiu7 khia5 lu5, tu2-a2 loh8-soaN e5 oat-kak hut-jian5 khoaN3-kiN3 Tai7-pit8 kap te3 i e5 lang5 ti7 tui3-bin7 loh8-lai5; i chiu7 tu2-tioh8 in.  21). Tai7-pit8 bat kong2, Chit-lang5 ti7 khong3-ia2 it-chhe3 sou2 u7-e5, goa2 ka7 i kou3-siu2 ti3-kau3 siok8 ti7 i-e5 bo5 sit-loh8 chit8-hang7, sit8-chai7 si7 khang-khang; i eng7 phaiN2 po3 goa2 e5 ho2.  22). Hoan7-na7 siok8 i e5, goa2 na7 lau5 i chit8 e5 ta-pou-kiaN2 kau3 bin5-a2-thiN-kng, goan7 Siong7-te3 chiau3 an2-ni khoan2-thai7 Tai7-pit8 e5 tui3-tek8, ia7 pi2 an2-ni iau2 khah-tang7.
	23). A-pi2-kai khoaN3-kiN3 Tai7-pit8, chiu7 koaN2-kin2 tui3 i e5 lu5 loh8-lai5, ti7 Tai7-pit8 e5 bin7-cheng5 aN3-thau5 phak ti7 toe7--nih, pai3 i.  24). Phak ti7 i e5 kha-e7, kong2, Goa2 e5 chu2 ah, goan7 chit e5 choe7 kui ti7 goa2, kiu5 li2 chun2 li2 e5 lu2-pi7 kong2 hou7 li2 thiaN, koh kiu5 li2 thiaN li2 e5 lu2-pi7 e5 oe7.  25). Kiu5 goa2 e5 chu2 boh8-tit ti3-i3 chit e5 bo5 he7-loh8 e5 lang5 Na2-pat, in-ui7 i e5 mia5 chaiN2-iuN7, i e5 lang5-khoan2 ia7 si7 an2-ni; i e5 mia5 kio3 Na2-pat, i choe3-lang5 ko2-jian5 gu5-gong7.  Chong2-si7 goa2 e5 chu2 sou2 chhe-lai5 e5 siau3-lian5 lang5, li2 e5 lu2-pi7 ia7 bo5 khoaN3-kiN3.  26). Goa2 e5 chu2 ah, Ia5-ho5-hoa ki3-jian5 kim3-chi2 li2 hoan7-tioh8 thai5-si2 lang5 e5 choe7, eng7 li2 e5 chhiu2 po3 ka-ki7 e5 kiu5-siu5, sou2-i2 goa2 ki2 eng2-oah8 e5 Ia5-ho5-hoa kap li2 e5 oah8-mia7 lai5 chiu3-choa7, kong2, Goan7 li2 e5 tui3-tek8, kap ke3-bou5 hai7 goa2 e5 chu2 e5, long2 chhin-chhiuN7 Na2-pat.  27). TaN li2 e5 lu2-pi7 sou2 toa3 lai5 hou7 goa2 e5 chu2 e5 le2-mih8, thang hou7 kun-te3 goa2 e5 chu2 e5 siau3-lian5 lang5;  28). kiu5 li2 khoan-su3 li2 e5 lu2-pi7 e5 choe7-koa3; in-ui7 Ia5-ho5-hoa tek-khak ka7 goa2 e5 chu2 kian3-lip8 kian-kou3 e5 ke, in-ui7 goa2 e5 chu2 ui7-tioh8 Ia5-ho5-hoa kau-chian3; koh ti7 li2 it-seng e5 jit8 bo5 chha5-chhut li2 u7 sim2-mih8 ke3-sit.  29). Sui-jian5 u7 lang5 khi2-lai5 tui-jip li2, siau3-siuN7 li2 e5 siN3-mia7, chong2-si7 goa2 e5 chu2 e5 siN3-mia7 beh ti7 Ia5-ho5-hoa li2 e5 Siong7-te3 hia, pau ti7 oah8-mia7 e5 pau-lai7; li2 e5 tui3-tek8 e5 siN3-mia7 Ia5-ho5-hoa beh ka7 i hiN3--chhut-lai5, chhin-chhiuN7 tui3 hiN3-soh e5 tiong-kan hiN3--chhut-khi3 chit8-iuN7.  30). Kau3 au7-jit8 Ia5-ho5-hoa chiau3 I sou2 eng3-un2 goa2 e5 chu2 e5 hok-khi3, lai5 it-chin7 kiaN5 ti7 li2, siat-lip8 li2 choe3 I2-sek-liat8 e5 thau5,  31). tng hit-si5, goa2 e5 chu2 m7-bian2 ui7-tioh8 lau5 bo5-choe7 e5 lang5 e5 huih, sin ka-ki7 e5 oan, ti3-kau3 u7 sim2-mih8 iu-bun7, a2-si7 sim-lai7 ka-ki7 chek-pi7; Ia5-ho5-hoa su3-hok hou7 goa2 e5 chu2 e5 si5, kiu5 li2 ki3-liam7 li2 e5 lu2-pi7.  32). Tai7-pit8 ka7 A-pi2-kai kong2, Ia5-ho5-hoa I2-sek-liat8 e5 Siong7-te3, si7 eng-kai o-lo2 e5; in-ui7 I kin-a2-jit8 chhe li2 lai5 tu2-tioh8 goa2;  33). li2 e5 ti3-hui7 thang o-lo2, li2 pun2-sin ia7 thang o-lo2; in-ui7 li2 kin-a2-jit8 chou2-tong3 goa2 hoan7-tioh8 thai5-si2 lang5 e5 choe7, bo5 eng7 ka-ki7 e5 chhiu2 po3 ka-ki7 e5 kiu5-siu5.  34). Kim3-chi2 goa2 siong-hai7 li2 e5 Ia5-ho5-hoa I2-sek-liat8 e5 Siong7-te3, goa2 ki2 I e5 eng2-oah8 lai5 chiu3-choa7, na7 li2 bo5 kin2-kin2 lai5 chih goa2, kau3 bin5-a2-cha2-khi2 kiN3-na7 siok8 Na2-pat e5, koat-toan3 bo5 lau5 chit8 e5 ta-pou-kiaN2.  35). Tai7-pit8 siu A-pi2-kai toa3 lai5 hou7 i e5 mih8, chiu7 ka7 i kong2, Li2 thang peng5-an to3-khi3 li2 e5 ke; khoaN3 ah, goa2 u7 thiaN li2 e5 oe7, toa3-tioh8 li2.  36). A-pi2-kai kau3 Na2-pat hia, khoaN3-kiN3 i ti7 ke-lai7 pai5-siat ian5-siah8, chhin-chhiuN7 ong5 e5 ian5-siah8; Na2-pat sim toa7 hoaN-hi2, in-ui7 i chin toa7 chui3.  Sou2-i2 A-pi2-kai bo5-lun7 toa7-soe3 e5 su7, long2 bo5 ka7 i kong2; theng3-hau7 kau3 keh cha2-khi2.  37). Kau3 keh cha2-khi2, Na2-pat chiu2 the3; i e5 bou2 chiong chiah e5 su7 ka7 i kong2; i e5 sim ti7 lai7-bin7 chhin-chhiuN7 si2, i pian3 chhin-chhiuN7 chioh8-thau5.  38). Iok-liok8 chap8-jit8 Ia5-ho5-hoa phah Na2-pat; i chiu7 si2.
	39). Tai7-pit8 thiaN-kiN3 Na2-pat i2-keng si2, chiu7 kong2, Eng-kai tioh8 o-lo2 Ia5-ho5-hoa, in-ui7 goa2 tui3 Na2-pat e5 chhiu2 sou2 siu7 e5 leng5-jiok8, I u7 ka7 goa2 sin-oan, koh chou2-chi2 lou5-pok8 kiaN5-phaiN2; Ia5-ho5-hoa ia7 hou7 Na2-pat e5 phaiN2 kui kau3 Na2-pat e5 thau5-khak.  An2-ni Tai7-pit8 chiu7 chhe lang5 khi3 kap A-pi2-kai kong2, Beh chhoa7 i choe3-bou2.  40). Tai7-pit8 e5 lou5-pok8 kau3 Ka-bit8 kiN3 A-pi2-kai, ka7 i kong2, Tai7-pit8 chhe goan2 lai5 kiN3 li2, siuN7 beh chhoa7 li2 choe3-bou2.  41). A-pi2-kai chiu7 khi2-lai5, phak ti7 toe7--nih, kong2, Li2 e5 lu2-pi7 ti7-chia, goan7 choe3 chhe-eng7, lai5 soe2 goa2 e5 chu2 hiah e5 lou5-pok8 e5 kha.  42). A-pi2-kai kin2-kin2 khi2-lai5, khia5-lu5, u7 i gou7 e5 lu2-pi7 saN-kap khi3; i chiu7 te3 Tai7-pit8 e5 su3-chia2 khi3 choe3 Tai7-pit8 e5 bou2.  43). Tai7-pit8 ia7 chhoa7 Ia5-su-liat8 lang5 A-hi-loan2; in nng7-lang5 long2 choe3 i e5 bou2.  44). So3-lo5 i2-keng chiong i e5 cha-bou2-kiaN2 Bi2-kah, chiu7-si7 Tai7-pit8 e5 bou2, hou7 Ka-lim5 lang5, Lah8-ek e5 kiaN2 PhaN3-the5 choe3 bou2.

[26]	Se-hut lang5 kau3 Ki-pi2-a kiN3 So3-lo5 kong2, Tai7-pit8 kiam2-m7-si7 ka-ki7 bih ti7 Ia5-si7-bun5 thau5-cheng5 e5 Hap-ki-lah8 soaN mah?  2). So3-lo5 chiu7 khi2-lai5, chhoa7 I2-sek-liat8 tiong keng2-soan2 e5 peng saN-chheng, loh8-khi3 kau3 Se-hut e5 khong3-ia2, beh ti7 Se-hut e5 khong3-ia2 chhe7 Tai7-pit8.  3). So3-lo5 ti7 Ia5-si7-bun5 thau5-cheng5 e5 Hap-ki-lah8 soaN, Chat-iaN5 ti7 lou7--nih.  Tai7-pit8 tiam3 ti7 khong3-ia2, chai So3-lo5 lai5 khong3-ia2 beh tui-jip i.  4). Tai7-pit8 chiu7 chhe kui2-na7 e5 cheng-tham3, chiah chai So3-lo5 chin-chiaN3 lai5.  5). Tai7-pit8 chiu7 khi2-lai5, kau3 So3-lo5 chat-iaN5 e5 sou2-chai7; Tai7-pit8 khoaN3-kiN3 So3-lo5 kap i e5 kun-tiuN2 Ni5-jiN2 e5 kiaN2 Ap-ni5-jiN2 khun3 e5 sou2-chai7, So3-lo5 khun3 ti7 pai5-liat8 chhia e5 lai7-bin7, peh-siN3 chat-iaN5 ti7 i e5 si3-ui5.  6). Tai7-pit8 tui3 Hek-lang5 A-hi-bi2-lek8, kap Se2-lou2-nga2 e5 kiaN2 Iok-ap e5 hiaN-ti7 A-pi2-su kong2, Chi7-chui7 beh kap goa2 loh8-khi3, kau3 iaN5-poaN5, kau3 So3-lo5 hia? A-pi2-su kong2, Goa2 kap li2 loh8-khi3.  7). Tai7-pit8 kap A-pi2-su thau3-mi5 kau3 peh-siN3 hia, khoaN3-kiN3 So3-lo5 to2 ti7 pai5-liat8 chhia e5 lai7-bin7 teh khun3; i e5 chhiuN ti7 thau5-khak-piN, chhah ti7 toe7--nih; Ap-ni5-jiN2 kap peh-siN3 khun3 ti7 i e5 si3-ui5.  8). A-pi2-su ka7 Tai7-pit8 kong2, Siong7-te3 kin-a2-jit8 chiong li2 e5 tui3-tek8 kau ti7 li2 e5 chhiu2, kiu5 li2 chun2 goa2 eng7 chhiuN ka7 i chhak8 ti7 toe7--nih, chhak8 chit8-e7, m7-bian2 nng7-e7.  9). Tai7-pit8 ka7 A-pi2-su kong2, M7-thang hai7-si2 i; chi7-chui7 khi2-chhiu2 hai7 Ia5-ho5-hoa sou2 boah-iu5-e5 ia7 bo5 choe7 ah?  10). Tai7-pit8 koh kong2, Goa2 ki2 eng2-oah8 e5 Ia5-ho5-hoa lai5 chiu3-choa7, Ia5-ho5-hoa beh phah i; kiam2-chhai2 i si2-jit8 beh kau3, a2-si7 i beh loh8 chian3-tin7 lai5 si2.  11). Goa2 tui3-ti7 Ia5-ho5-hoa koat-toan3 m7-kaN2 khi2-chhiu2 phah Ia5-ho5-hoa sou2 boah-iu5-e5; taN li2 thang chhu2 i thau5-khak-piN e5 chhiuN kap chui2-pan5, lan2 thang theh8 lai5 khi3.  12). Tai7-pit8 tui3 So3-lo5 e5 thau5-khak-piN chhu2 i e5 chhiuN kap chui2-pan5; nng7-lang5 chiu7 khi3; bo5 lang5 khoaN3-kiN3, bo5 lang5 chai, ia7 bo5 lang5 chhiN2, si7 in long2 teh khun3, in-ui7 Ia5-ho5-hoa hou7 in khun3 tang7-bin5.  13). Tai7-pit8 ke3--khi3 kau3 hit-peng5, hng7-hng7 khia7 ti7 soaN-teng2, kap in saN-li7 put-chi2 hng7.  14). Tai7-pit8 kio3 peh-siN3 kap Ni5-jiN2 e5 kiaN2 Ap-ni5-jiN2, kong2, Ap-ni5-jiN2 ah, li2 bo5 in3 mah? Ap-ni5-jiN2 kong2, Li2 si7 chi7-chui7, teh kio3 ong5 ah?  15). Tai7-pit8 tui3 Ap-ni5-jiN2 kong2, Li2 kiam2-m7-si7 chit8 e5 iong2-su7 mah? I2-sek-liat8 tiong chi7-chui7 pi2-tit li2 ah? Li2 siaN2-su7 bo5 po2-hou7 li2 e5 chu2, li2 e5 ong5 ah? in-ui7 peh-siN3 tiong u7 chit8-lang5 jip8-khi3 beh hai7 li2 e5 ong5 li2 e5 chu2.  16). Li2 chit-ho7 sou2-choe3 si7 m7-ho2; goa2 ki2 eng2-oah8 e5 Ia5-ho5-hoa chiu3-choa7, lin2 long2 si7 kai-si2 e5, in-ui7 bo5 po2-hou7 lin2 e5 chu2, chiu7-si7 Ia5-ho5-hoa sou2 boah-iu5-e5; taN, li2 khoaN3, ong5 thau5-khak-piN e5 chhiuN kap chui2-pan5 ti7 toh-loh8?  17). So3-lo5 jin7--tit si7 Tai7-pit8 e5 siaN, chiu7 kong2, Goa2 e5 kiaN2 Tai7-pit8, che si7 li2 e5 siaN mah? Tai7-pit8 kong2, Ong5 ah, goa2 e5 chu2, si7 goa2 e5 siaN;  18). koh kong2, Goa2 e5 chu2 siaN2-su7 tui-jip lou5-pok8? goa2 choe3 sim2-mih8? goa2 e5 chhiu2 u7 sim2-mih8 phaiN2?  19). Ong5 ah, goa2 e5 chu2 ah, taN kiu5 li2 thiaN lou5-pok8 e5 oe7; na7 si7 Ia5-ho5-hoa kek-tong7 li2 kong-kek goa2, goan7 I kam3-lap8 che3-mih8; na7 si7 lang5 kek-tong7 li2, goan7 in ti7 Ia5-ho5-hoa e5 bin7-cheng5 siu7 chiu3-chou2, in-ui7 in kin-a2-jit8 kek-tiok8 goa2, hou7 goa2 bo5 hun7 ti7 Ia5-ho5-hoa e5 giap8, kong2, Li2 khi3 hok8-sai7 pat8 e5 siong7-te3.  20). TaN boh8-tit hou7 goa2 e5 huih lau5 ti7 li7-khui Ia5-ho5-hoa bin7-cheng5 e5 toe7; in-ui7 I2-sek-liat8 ong5 chhut-lai5, si7 chhe7 chit8 chiah ka7-chau2, chhin-chhiuN7 lang5 ti7 soaN--nih jip chit8 chiah chia3-kou.  21). So3-lo5 kong2, Goa2 u7-choe7 lah; goa2 e5 kiaN2 Tai7-pit8, li2 thang to3-lai5; goa2 bo5 beh koh hai7 li2; in-ui7 li2 kin-a2-jit8 khoaN3 goa2 e5 siN3-mia7 choe3 po2-poe3; khoaN3 ah, goa2 sou2-choe3 si7 chin-gong7, chho3-gou7 kau3-kek8.  22). Tai7-pit8 in3 kong2, Ong5 ah, li2 e5 chhiuN ti7-chia, li2 tioh8 kio3 chit8 e5 siau3-lian5 lang5 ke3--lai5 kiah8.  23). Ia5-ho5-hoa beh chiau3 tak8-lang5 e5 kong-gi7 kap tiong-sin3 lai5 po3 i; in-ui7 kin-a2-jit8 Ia5-ho5-hoa chiong li2 kau ti7 goa2 e5 chhiu2; chong2-si7 goa2 m7-kheng2 chhun-chhiu2 hai7 Ia5-ho5-hoa sou2 boah-iu5-e5.  24). Goa2 kin-a2-jit8 khoaN3-tang7 li2 e5 siN3-mia7, goan7 Ia5-ho5-hoa ia7 an2-ni khoaN3-tang7 goa2 e5 siN3-mia7; koh kiu3 goa2 thoat-li7 long2-chong2 e5 hoan7-lan7.  25). So3-lo5 ka7 Tai7-pit8 kong2, Goa2 e5 kiaN2 Tai7-pit8, goan7 li2 siu7 chiok-hok; li2 beh kiaN5-chhut toa7 e5 tai7-chi3, ia7 un2-tang3 beh khah-iaN5.  Tai7-pit8 chiu7 choe3 i kiaN5.  So3-lo5 to3-khi3 i e5 pun2 sou2-chai7.

[27]	Tai7-pit8 sim-lai7 kong2, Beh u7 chit8-jit8 goa2 si2 ti7 So3-lo5 e5 chhiu2; m7-tat8-tioh8 chau2-khi3 Hui-li7-su7 e5 toe7; So3-lo5 tui3-ti7 goa2 chiu7 choat8-bang7, bo5 koh ti7 I2-sek-liat8 e5 keng2-lai5 chhe7 goa2; an2-ni goa2 chiu7 thang thoat-li7 i e5 chhiu2.  2). Tai7-pit8 chiu7 khi2-lai5, kap te3 i e5 lak8-pah lang5, ke3-khi3 kau3 Ka-tek8 ong5, Ma2-go5 e5 kiaN2 A-kiat hia.  3). Tai7-pit8 kap i nng7 e5 bou2, chiu7-si7 Ia5-su-liat8 lang5, A-hi-loan2, kap bat choe3 Na2-pat e5 bou2 e5 Ka-bit8 lang5 A-pi2-kai, kap te3 Tai7-pit8 e5 lang5 i2-kip8 tak8-lang5 e5 ke-koan3, long2 tiam3 ti7 Ka-tek8 A-kiat hia.  4). U7 lang5 ka7 So3-lo5 kong2, Tai7-pit8 chau2--khi3 Ka-tek8.  So3-lo5 chiu7 bo5 koh chhe7 i.
	5). Tai7-pit8 tui3 A-kiat kong2, Goa2 na7 ti7 li2 e5 bin7-cheng5 tit-tioh8 un-tian2, kiu5 li2 eng7 soaN-tiuN5 chit8 e5 siaN5 hou7 goa2, goa2 chiu7 u7 sou2-chai7 thang khia7-khi2; in-ui7 li2 e5 lou5-pok8 siaN2-su7 tioh8 kap li2 saN-kap khia7-khi2 ti7 kiaN-siaN5 ah?  6). Tng hit-jit8 A-kiat chiong Se2-kek-lah8 hou7 i; in-ui7 an2-ni Se2-kek-lah8 siok8 Iu5-tai7 ong5, tit8-kau3 kin-a2-jit8.  7). Tai7-pit8 tiam3 ti7 Hui-li7-su7 lang5 e5 toe7, kiong7 chit8-ni5 koh si3-geh8-jit8.
	8). Tai7-pit8 kap te3 i e5 lang5 chiuN7--khi3, chhim-chhu2 Ki-sut8 lang5, Ki-sek lang5, A-ma2-lek8 lang5; in-ui7 chi2 kui2 chok8 peng5-sou3 khia7-khi2 ti7 hit sou2-chai7, tui3 Su-jiN2 khi3 kau3 Ai-kip8.  9). Tai7-pit8 phah hit sou2-chai7, bo5-lun7 lam5-lu2 bo5 chit8-e5 oah8; koh chhiuN2 in e5 iuN5, gu5, lu5, lok8-to5, kap i-hok8, to3-tng2 lai5 kiN3 A-kiat.  10). A-kiat kong2, Lin2 kin-a2-jit8 khi3 chhim-chhu2 sim2-mih8 toe7-hng ah? Tai7-pit8 kong2, Phah Iu5-tai7 e5 lam5-hng, Ia5-lah8-biat8 lang5 e5 lam5-hng, Ki-ni5 lang5 e5 lam5-hng.  11). Tai7-pit8 bo5 lau5 chit8 e5 lam5-lu2 oah8, toa3-kau3 Ka-tek8, si7 phah-sng3 kong2, KiaN-liau2 in chiong goan2 e5 su7 po3 lang5 chai, kong2, Tai7-pit8 an2-ni kiaN5; koh i tiam3 ti7 Hui-li7-su7 lang5 e5 toe7 e5 si5, ia7 siong5-siong5 chiau3 chit-khoan2 lai5 kiaN5.  12). A-kiat sin3 Tai7-pit8, sim-lai7 kong2, Tai7-pit8 hou7 i pun2-chok8 I2-sek-liat8 lang5 chin iam3-ouN3, sou2-i2 i beh eng2-oan2 choe3 goa2 e5 lou5-pok8.

[28]	Hit-si5 Hui-li7-su7 lang5 chu7-chip8 kun-peng chhut-tin7, beh kap I2-sek-liat8 lang5 kau-chian3.  A-kiat tui3 Tai7-pit8 kong2, Li2 tioh8 khak-sit8 chai, li2 kap te3 li2 e5 lang5 long2 tioh8 te3 goa2 chhut-tin7.  2). Tai7-pit8 tui3 A-kiat kong2, Si7, lou5-pok8 sou2 oe7 choe3 e5 tai7-chi3, li2 tek-khak oe7 chai.  A-kiat ka7 Tai7-pit8 kong2, An2-ni, goa2 siat-lip8 li2 eng2-oan2 choe3 goa2 e5 si7-oe7-tiuN2.
	3). Hit-si5 Sat-bou2-jiN2 i2-keng si2, I2-sek-liat8 cheng3-lang5 ui7-tioh8 i ai-khau3, bai5-chong3 i ti7 Lah8-ma2, chiu7-si7 ti7 i e5 pun2-siaN5.  So3-lo5 bat koaN2-tiok8 kui2 chiuN7-sin-e5 kap kiaN5 sia5-sut8-e5 li7-khui i e5 keng2-lai7.  4). Hui-li7-su7 lang5 chu7-chip8, chat-iaN5 ti7 Su-liam7; So3-lo5 chu7-chip8 I2-sek-liat8 cheng3-lang5, chat-iaN5 ti7 Ki-li7-pho.  5). So3-lo5 khoaN3-kiN3 Hui-li7-su7 e5 kun-peng, chiu7 chin kiaN, sim phok8-phok8-chheng2 kau3-kek8.  6). So3-lo5 mng7 Ia5-ho5-hoa; Ia5-ho5-hoa long2 bo5 eng7 bin5-bang7, a2-si7 OU-leng5, a2-si7 sian-ti, lai5 in3 i.  7). So3-lo5 hoan-hu3 i e5 lou5-pok8 kong2, Li2 tioh8 ka7 goa2 chhe7 ang-i5, hou7 goa2 thang khi3 i hia mng7 i; lou5-pok8 kong2, Ti7 Un2-to-jiN2 u7 chit8 e5 ang-i5.  8). So3-lo5 chiu7 koe2-oaN7 i e5 heng5-iong5, chheng7 pat8-ho7 e5 saN, u7 nng7-lang5 kap i khi3, mi5-si5 khi3 hit e5 hu7-jin5-lang5 hia.  So3-lo5 kong2, ChhiaN2 li2 eng7 chiuN7 li2 e5 sin e5 sin5, ka7 goa2 kiaN5 hoat-sut8, goa2 sou2 ka7 li2 kong2 e5 lang5, li2 ka7 goa2 khan i chiuN7 lai5.  9). Hu7-jin5-lang5 tui3 i kong2; KhoaN3 ah, li2 chai So3-lo5 e5 sou2-choe3; i tui3 keng2-lai7 chian2-tu5 chiah e5 kui2 chiuN7-sin-e5, kap kiaN5 sia5-sut8 e5; li2 siaN2-su7 siat-ke3 beh hai7-si2 goa2 e5 siN3-mia7 ah?  10). So3-lo5 ki2 Ia5-ho5-hoa tui3 i chiu3-choa7, kong2, Goa2 ki2 eng2-oah8 e5 Ia5-ho5-hoa lai5 chiu3-choa7, li2 bo5 beh in-ui7 chit e5 su7 siu7 heng5-hoat8.  11). Hu7-jin5-lang5 kong2, Goa2 tioh8 ka7 li2 khan sim2-mih8 lang5 chiuN7--lai5 ah? I kong2, Ka7 goa2 khan Sat-bou2-jiN2 chiuN7--lai5.  12). Hu7-jin5-lang5 khoaN3-kiN3 Sat-bou2-jiN2, chiu7 toa7-siaN kio3; hu7-jin5-lang5 ka7 So3-lo5 kong2, Li2 siaN2-su7 phian3 goa2; in-ui7 li2 si7 So3-lo5.  13). Ong5 tui3 i kong2, Boh8-tit kiaN, li2 khoaN3-kiN3 sim2-mih8? Hu7-jin5-lang5 ka7 So3-lo5 kong2, Goa2 khoaN3-kiN3 sin5-beng5 tui3 toe7--nih chiuN7-lai5.  14). So3-lo5 kong2, I e5 heng5-chong7 chaiN2-iuN7? I kong2, U7 chit8 e5 lau7-lang5 chiuN7--lai5, sin-khu moa tng5-saN.  15). So3-lo5 chai si7 Sat-bou2-jiN2, chiu7 phak ti7 toe7--nih pai3 i.  Sat-bou2-jiN2 ka7 So3-lo5 kong2, Li2 siaN2-su7 kiau2-jiau2 goa2, khan goa2 chiuN7--lai5 ah? So3-lo5 kong2, Goa2 khun3-khou2 kau3-kek8; in-ui7 Hui-li7-su7 lang5 kap goa2 kau-chian3, Siong7-te3 ia7 li7-khui goa2, bo5 koh eng7 sian-ti, a2-si7 bin5-bang7, lai5 in3 goa2; sou2-i2 goa2 chhiaN2 li2 lai5, thang chi2-si7 goa2 tioh8 chaiN2-iuN7 kiaN5.  16). Sat-bou2-jiN2 kong2, Ia5-ho5-hoa i2-keng li7-khui li2, soa3 choe3 li2 e5 tui3-tek8; li2 siaN2-su7 mng7 goa2 ah?  17). Ia5-ho5-hoa chiau3 I thok goa2 sou2 kong2 e5 oe7 kiaN5 ti7 li2; Ia5-ho5-hoa i2-keng tui3 li2 e5 chhiu2 chhiuN2-toat8 kok-ui7, hou7 li2 e5 tang5-phoaN7 Tai7-pit8.  18). In-ui7 li2 bo5 than3 Ia5-ho5-hoa e5 oe7, kiaN5 I e5 toa7 siu7-khi3 ti7 A-ma2-lek8, sou2-i2 Ia5-ho5-hoa kin-a2-jit8 an2-ni kiaN5 ti7 li2;  19). koh Ia5-ho5-hoa beh chiong li2 kap I2-sek-liat8 kau ti7 Hui-li7-su7 lang5 e5 chhiu2; bin5-a2-jit8 li2 kap li2 hiah e5 kiaN2 beh kap goa2 ti7-teh; Ia5-ho5-hoa beh chiong I2-sek-liat8 e5 kun-peng kau ti7 Hui-li7-su7 lang5 e5 chhiu2.  20). So3-lo5 hut-jian5 sin-khu to2-tit8-tit8 ti7 toe7--nih, in-ui7 Sat-bou2-jiN2 e5 oe7, chiu7 chin kiaN, kau3 long2 bo5 lat8; in-ui7 chit8-jit8 chit8-mi5 long2 bo5 chiah8 sim2-mih8.  21). Hu7-jin5-lang5 oa2-kun7 So3-lo5, khoaN3-kiN3 i chin peh-pak, tui3 i kong2, Li2 e5 lu2-pi7 thiaN li2 e5 oe7, bo5 kou3 ka-ki7 e5 siN3-mia7, thiaN li2 sou2 ka7 goa2 kong2 e5 oe7.  22). TaN kiu5 li2 thiaN lu2-pi7 e5 oe7, iong5-un2 goa2 ti7 li2 e5 bin7-cheng5 pai5 tam7-poh8 chiah8-mih8, hou7 li2 chiah8, li2 kiaN5 lou7 chiah u7 khui3-lat8.  23). I the-si5 kong2, Goa2 m7-chiah8.  chong2-si7 i e5 lou5-pok8 kap hu7-jin5-lang5 ho2-chhui3 khng3 i, i chiah thiaN in e5 chhui3 tui3 toe7--nih khi2-lai5, che7 ti7 chhng5--nih.  24). Hu7-jin5-lang5 chhu3-lai7 u7 chit8 chiah pui5 e5 gu5-a2, koaN2-kin2 thai5 i, koh theh8 mi7-hun2, chhiau i choe3 bo5-kaN3-piaN2, lai5 pek i;  25). pai5 ti7 So3-lo5 kap i e5 lou5-pok8 e5 bin7-cheng5, in chiah8 i.  Hit-mi5 in chiu7 khi2-sin khi3.

[29]	Hui-li7-su7 lang5 chu7-chip8 in e5 kun-peng kau3 A-hut.  I2-sek-liat8 lang5 chat-iaN5 ti7 Ia5-su-liat8 e5 chui2-choaN5-piN.  2). Hui-li7-su7 lang5 hiah e5 siu2-leng2 chhoa7 peng, u7-e5 chit8-pah, u7-e5 chit8-chheng, chin3-cheng5 khi3.  Tai7-pit8 kap te3 i e5 lang5, kap A-kiat, te3 ti7 au7-bin7.  3). Hui-li7-su7 lang5 e5 siu2-leng2 kong2, chiah e5 Hi-pek-lai5 lang5 ti7-chia choe3 sim2-mih8? A-kiat ka7 Hui-li7-su7 lang5 e5 siu2-leng2 kong2, Chit-e5 kiam2 m7-si7 I2-sek-liat8 ong5 So3-lo5 e5 jin5-sin5 Tai7-pit8 mah? i kap goa2 toa3 i2-keng u7 chiah e5 jit8, chiah e5 ni5; tui3 i tau5-hang5 goa2 kau3 kin-a2-jit8, goa2 be7-bat khoaN3-kiN3 i u7 ke3-sit.  4). Hui-li7-su7 lang5 e5 siu2-leng2 siu7-khi3 i; Hui-li7-su7 lang5 e5 siu2-leng2 ka7 i kong2, Tioh8 hou7 chit-lang5 to3-khi3, to3-khi3 li2 sou2 an-ti3 i e5 sou2-chai7, m7-thang hou7 i kap lan2 loh8-tin7, kiaN-liau2 i ti7 tin7-lai7 choe3 lan2 e5 tui3-tek8; i beh kap i e5 chu2-lang5 koh ho5, beh eng7 sim2-mih8 ah? Kiam2 m7-si7 chiah e5 lang5 e5 thau5-khak?  5). Cheng5 in u7 lang5 thiau3-bu2 chhiuN3-ho7 kong2,
	So3-lo5 thai5-si2 in e5 chheng-chheng,
	Tai7-pit8 thai5-si2 in e5 ban7-ban7;
sou2 kong2 e5, kiam2-m7-si7 chit e5 Tai7-pit8 mah?  6). A-kiat kio3 Tai7-pit8 lai5, ka7 i kong2, Goa2 ki2 eng2-oah8 e5 Ia5-ho5-hoa lai5 chiu3-choa7, li2 si7 cheng3-tit8, li2 kap goa2 chhut-jip8 ti7 kun-tui7 tiong, goa2 khoaN3 si7 ho2; in-ui7 tui3 li2 lai5 goa2 chia e5 si5, kau3 kin-a2-jit8, goa2 m7-bat khoaN3-kiN3 li2 u7 sim2-mih8 ke3-sit; tok8-tok8 chiah e5 siu2-leng2 khoaN3 li2 choe3 m7-ho2;  7). taN li2 to3-khi3, an-jian5 khi3, kiaN-liau2 li2 sou2 choe3, Hui-li7-su7 lang5 e5 siu2-leng2 bo5 hoaN-hi2.  8). Tai7-pit8 ka7 A-kiat kong2, Goa2 bat choe3 sim2-mih8? tui3 goa2 khi2-thau5 lai5 li2 e5 bin7-cheng5 e5 si5 kau3 kin-a2-jit8, li2 ti7 li2 e5 lou5-pok8 u7 khoaN3-chhut sim2-mih8 tai7-chi3, hou7 goa2 bo5 thang kap ong5 goa2 e5 chu2 e5 tui3-tek8 kau-chian3 ah?  9). A-kiat in3 Tai7-pit8 kong2, Goa2 chai li2 ti7 goa2 e5 bak8-chiu-cheng5 si7 ho2, chhin-chhiuN7 Siong7-te3 e5 su3-chia2 chit8-iuN7; chong2-si7 Hui-li7-su7 lang5 e5 siu2-leng2 kong2, Chit-lang5 m7-thang kap lan2 khi3 kau-chian3.  10). Sou2-i2 li2 i2-kip8 li2 e5 chu2 e5 lou5-pok8 kap li2 lai5--e5, tioh8 cha2-cha2 khi2-lai5; li2 i2-keng khi2-lai5, kau3 thiN-kng chiu7 tioh8 khi3.  11). Keh cha2-khi2 Tai7-pit8 kap te3 i e5 lang5 cha2-cha2 khi2-lai5, khi2-sin to3-khi3 Hui-li7-su7 e5 toe7.  Hui-li7-su7 lang5 ia7 chiuN7--khi3 Ia5-su-liat8.

[30]	Te7-saN jit8 Tai7-pit8 kap te3 i e5 lang5 kau3 Se2-kek-lah8.  A-ma2-lek8 lang5 i2-keng chhim-hoan7 lam5-hng kap Se2-kek-lah8, ia7 phah Se2-kek-lah8, eng7 he2 sio i;  2). liah8 siaN5-lai7 e5 hu7-lu2, bo5-lun7 toa7-soe3, bo5 thai5-si2 chit8-e5, kan-ta liah8 i khi3.  3). Tai7-pit8 kap te3 i e5 lang5 kau3 hit e5 siaN5, khoaN3-kiN3 siaN5 i2-keng hou7 he2 sio--khi3, in e5 bou2, kiaN2, cha-bou2-kiaN2, long2 hou7 i liah8--khi3.  4). Tai7-pit8 kap te3 i e5 lang5 chiu7 khui-siaN hau2, hau2 kau3 bo5 lat8 thang hau2.  5). Tai7-pit8 nng7 e5 bou2, Ia5-su-liat8 lang5 A-hi-loan2, kap bat choe3 Ka-bit8 lang5 Na2-pat e5 bou2 A-pi2-kai, ia7 hou7 i liah8--khi3.  6). Tai7-pit8 chin tioh8-kip, in-ui7 peh-siN3 kong2, Tioh8 eng7 chioh8-thau5 tim3 i; si7 peh-siN3 lang5-lang5 ui7-tioh8 in e5 kiaN2 cha-bou2-kiaN2 chin hoan5-lo2; chong2-si7 Tai7-pit8 oa2-kho3 Ia5-ho5-hoa i e5 Siong7-te3, ka-ki7 kian-kou3.
	7). Tai7-pit8 ka7 A-hi-bi2-lek8 e5 kiaN2, che3-si A-pi2-a-tha, kong2, ChhiaN2 li2 ka7 goa2 toa3 i2-hut-tek lai5.  A-pi2-a-tha chiu7 toa3 i2-hut-tek kau3 Tai7-pit8 hia.  8). Tai7-pit8 mng7 Ia5-ho5-hoa kong2, Goa2 jip chit e5 kun-tui7, jip oe7 tioh8 a2-boe7? Ia5-ho5-hoa kong2, Li2 tioh8 jip i, in-ui7 jip un2-tang3 tioh8, ia7 un2-tang3 kiu3 in long2 to3-lai5.  9). Tai7-pit8 chiu7 kap te3 i e5 lak8-pah lang5 kau3 Pi2-so e5 khoe; lau5--teh e5 lang5 hioh ti7-hia.  10). Chong2-si7 Tai7-pit8 kap si3-pah lang5 khi3 tui-jip; u7 nng7-pah lang5 ia3-sian7, boe7-oe7 ke3 Pi2-so e5 khoe, chiu7 lau5 ti7-hia.  11). In ti7 chhan5-ia2 tu2-tioh8 chit8 e5 Ai-kip8 lang5, chiu7 toa3 i kau3 Tai7-pit8 hia; eng7 piaN2 hou7 i, i chiu7 chiah8, eng7 chui2 hou7 i lim;  12). koh hou7 i chit8 te3 bu5-hoa-ko2 piaN2, nng7 pha phu5-to5-koaN; i chiah8-liau2, cheng-sin5 hok8-to3; in-ui7 i saN-jit8 saN-mi5 bo5 chiah8 piaN2 bo5 lim chui2.  13). Tai7-pit8 mng7 i kong2, Li2 siok8 chi7-chui7? tui3 toh-loh8 lai5? I in3 kong2, Goa2 si7 Ai-kip8 e5 siau3-lian5 lang5, si7 A-ma2-lek8 lang5 e5 lou5-pok8; in-ui7 goa2 saN-jit8 cheng5 phoa3-piN7, goa2 e5 chu2-lang5 chiu7 pang3-sak goa2;  14). goan2 chhim-hoan7 Ki-li7-the5 e5 lam5--si3, kap siok8 Iu5-tai7 e5 toe7, kap Ka-lek8 toe7 e5 lam5--si3; koh eng7 he2 sio Se2-kek-lah8.  15). Tai7-pit8 mng7 i kong2, Li2 oe7 chhoa7 goa2 kau3 hit e5 kun-tui7 hia a2-boe7? I in3 kong2, Li2 tioh8 ka7 goa2 ki2 Siong7-te3 lai5 chiu3-choa7, bo5 thai5-si2 goa2, ia7 bo5 chiong goa2 kau ti7 goa2 e5 chu2-lang5 e5 chhiu2, goa2 chiu7 beh chhoa7 li2 loh8--khi3 kau3 hit e5 kun-tui7 hia.  16). I chhoa7 i loh8--khi3 e5 si5, khoaN3-kiN3 in si3-soaN3 ti7 pian3-toe7, lim-chiah8 thiau3-bu2; in-ui7 tui3 Hui-li7-su7 toe7 kap Iu5-tai7 toe7 sou2 chhiuN2 e5 mih8 chin-choe7.  17). Tai7-pit8 phah in tui3 hong5-hun-am3 kau3 keh-jit8 e5-hng; chi2-u7 si3-pah e5 khia5 lok8-to5 e5 siau3-lian5 lang5 chau2--khi3, i2-goa7 bo5 chit8-lang5 chau2-li7.  18). A-ma2-lek8 lang5 sou2 chhiuN2--khi3 e5 chai5-but8, Tai7-pit8 long2 kiu3 to3-tng2, Tai7-pit8 ia7 kiu3 i nng7 e5 bou2 to3-lai5.  19). KiN3-na7 A-ma2-lek8 lang5 sou2 chhiuN2--khi3-e5, bo5-lun7 toa7-soe3, kiaN2, cha-bou2-kiaN2, chai5-but8, Tai7-pit8 long2 toa3 to3-tng2, bo5 sit-loh8 chit8-e5.  20). Tai7-pit8 koh chhiuN2 sou2 u7 e5 iuN5-kun5, gu5-kun5, in koaN2 i ti7 cheng-siN e5 thau5-cheng5, kong2, Che si7 Tai7-pit8 sou2 chhu2--lai5-e5.  21). Tai7-pit8 kau3 hiah e5 ia3-sian7 boe7-oe7 kun-te3 Tai7-pit8 khi3, lau5 ti7 Pi2-so khoe e5 nng7-pah lang5 hia.  In chhut-lai5 ngia5-chih Tai7-pit8 kap te3 i e5 peh-siN3.  Tai7-pit8 chin3-cheng5 kau3 peh-siN3 hia, chheng2-an in.  22). Kap Tai7-pit8 khi3 e5 lang5, ki5-tiong u7 phaiN2-lang5 hui2-lui7 long2-chong2 kong2, In-ui7 in bo5 kap lan2 khi3, lan2 sou2 kiu3 to3-tng2 e5 mih8, tek-khak m7 pun hou7 in, kan-ta eng7 in tak8-lang5 e5 bou2, kiaN2-ji5, hou7 in, hou7 in chhoa7 khi3.  23). Tai7-pit8 kong2, HiaN-ti7 ah, m7-thang chiong Ia5-ho5-hoa sou2 siuN2-su3 lan2 e5 mih8, an2-ni choe3; in-ui7 I po2-hou7 lan2, chiong kong-kek lan2 e5 kun-tui7 kau ti7 lan2 e5 chhiu2.  24). Chit e5 tai7-chi3 chi7-chui7 beh thiaN-than3 lin2 ah? kou3-siu2 chap8-mih8 e5 lang5 sou2 tit-tioh8 e5 hun7-giah8 tioh8 chhin-chhiuN7 chhut-tin7 e5 lang5 e5 hun7-giah8, tai7-ke tioh8 piN5-pun.  25). Tui3 hit-jit8 i2-au7 Tai7-pit8 siat-lip8 chit-e5 choe3 I2-sek-liat8 e5 lut8-le7 hoat-tou7, tit8-kau3 kin-a2-jit8.
	26). Tai7-pit8 kau3 Se2-kek-lah8 e5 si5, tui3 sou2 chhiuN2 e5 mih8 e5 tiong-kan theh8--khi2-lai5, kia3 khi3 sang3 i e5 peng5-iu2, Iu5-tai7 e5 tiuN2-lo2, kong2, KhoaN3 ah, chiah-e5 si7 tui3 Ia5-ho5-hoa e5 tui3-tek8 chhiuN2 lai5 e5, sang3 hou7 lin2 choe3 le2-mih8.  27). Chiu7-si7 sang3 hou7 tiam3 ti7 Pek-tek8-li7 e5, tiam3 ti7 lam5-hng e5 Lah8-boat8 e5, tiam3 ti7 Nga2-the5-jiN2 e5;  28). tiam3 ti7 A-lo5-jiN2 e5, tiam3 ti7 Sek-boat8 e5, tiam3 ti7 I2-sit8-the5-bok8 e5;  29). tiam3 ti7 Lah8-hap-lek8 e5, tiam3 ti7 Ia5-lah8-biat8 lang5 chiah e5 siaN5 e5, tiam3 ti7 Ki-ni5 lang5 hiah e5 siaN5 e5;  30). tiam3 ti7 Ho5-jiN2-ma2 e5, tiam3 ti7 Ko-lah8-san e5, tiam3 ti7 A-that e5;  31). tiam3 ti7 Hi-pek-lun5 e5, i2-kip8 Tai7-pit8 kap te3 i e5 lang5 peng5-sou3 sou2 ong2-lai5 e5 sou2-chai7, long2 hou7 i.

[31]	Hui-li7-su7 lang5 kap I2-sek-liat8 lang5 kau-chian3, I2-sek-liat8 lang5 ti7 Hui-li7-su7 lang5 e5 bin7-cheng5 to5-chau2, siu7-siong lai5 si2, to2 ti7 Ki-li7-pho soaN.  2). Hui-li7-su7 lang5 jip-oa2 So3-lo5 kap i e5 kiaN2; Hui-li7-su7 lang5 chiu7 thai5-si2 So3-lo5 e5 kiaN2, Iok-na2-tan, A-pi2-na2-tat8, Bek8-ki-su-a.  3). Hit e5 kau-chian3 kong-kek So3-lo5 chin siong-tiong7; sia7-chiN3 e5 lang5 jip-tioh8 i, i hou7 sia7-chiN3 e5 lang5 pek i chin-chham2.  4). So3-lo5 ka7 kiah8 i e5 kun-khi3 e5 lang5 kong2, Puih8 li2 e5 to ka7 goa2 chhak8-ke3--khi3, kiaN-liau2 chiah e5 bo5 siu7 kat-le2 e5 lang5 lai5 chhak8-si2 goa2, lai5 leng5-jiok8 goa2.  Kiah8 i e5 kun-khi3 e5 lang5 bo5 beh, in-ui7 i chin kiaN.  So3-lo5 chiu7 kiah8 i e5 to, chhih ti7 hi2 teng2-bin7.  5). Kiah8 i e5 kun-khi3-e5 khoaN3-kiN3 So3-lo5 i2-keng si2, i ia7 chhih ti7 to--nih, kap i saN-kap si2.  6). So3-lo5 kap i saN e5 kiaN2, kap kiah8 i e5 kun-khi3 e5 lang5, i2-kip8 long2-chong2 te3 i e5 lang5, tang5 chit8-jit8 choe3 chit8-e7 si2.  7). Tui3 an2-ni ti7 soaN-kok hit-peng5, kap ti7 Iok-tan3 ho5 hit-peng5 e5 I2-sek-liat8 lang5, khoaN3-kiN3 I2-sek-liat8 lang5 i2-keng to5-chau2, So3-lo5 kap i hiah e5 kiaN2 ia7 long2 si2, chiu7 khi3-sak hiah e5 siaN5 to5-chau2.  Hui-li7-su7 lang5 soa3 lai5 tiam3 hia khia7-khi2.
	8). Keh-jit8 Hui-li7-su7 lang5 lai5 pak hiah e5 siu7 thai5-si2 e5 lang5, chhe7--tioh8 So3-lo5 kap i saN e5 kiaN2, si2 ti7 Ki-li7-pho soaN.  9). Chiu7 koah-tng7 i e5 thau5-khak, thng3 i e5 chian3-kah, chhe lang5 kau3 Hui-li7-su7 toe7 e5 si3-keng2, pian3-thoan5 ti7 hiah e5 ngou2-siong7 e5 bio7 kap peh-siN3 e5 tiong-kan.  10). Koh chiong i e5 chian3-kah he7 ti7 A-su-tha-liok8 e5 bio7-lai7, chiong i e5 sin-si teng3 ti7 Pek-san e5 siaN5-chhiuN5-teng2.  11). Ki-liat8 Nga2-pi2 khia7-khi2 e5 peh-siN3, thiaN-kiN3 Hui-li7-su7 lang5 sou2 kiaN5 ti7 So3-lo5 e5 su7;  12). in hiah e5 iong2-su7 long2 khi2-lai5, thong-mi5 kiaN5, chiong So3-lo5 e5 sin-si, kap i hiah e5 kiaN2 e5 sin-si, tui3 Pek-san e5 siaN5-chhiuN5 chhu2--loh8-lai5, toa3 kau3 Nga2-pi2, ti7-hia sio i;  13). chiong in e5 kut bai5-chong3 ti7 Nga2-pi2 e5 sui5-si-liu2 chhiu7 kha, kim3-chiah8 chhit-jit8.


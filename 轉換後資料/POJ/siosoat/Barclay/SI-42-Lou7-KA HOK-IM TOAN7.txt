	Lou7-KA HOK-IM TOAN7 (42)
[1]	In-ui7 u7 choe7-choe7 lang5 chiong lan2 tiong-kan i2-keng chiaN5 e5 su7 bat kiah8 pit lai5 pai5-liat8 choe3 toan7;  2). chiu7-si7 chiau3 hiah e5 choe3 to7-li2 e5 chhe-eng7 e5 lang5, tui3 khi2-thau5 chhin-bak8 khoaN3-kiN3, lai5 thoan5 hou7 lan2 e5;   3). goa2 i2-keng tui3 khi2-thau5 siong5-se3 chha5-kho2 long2-chong2 e5 su7, chiu7 siuN7 tioh8 chiau3 chhu3-su7 sia2 i, lai5 kia3 hou7 The5-o-hui-lo5 tai7-jin5, 4). hou7 li2 chai sou2 hak8-sip8 e5 e5 khak-sit8.
	5). Tng Iu5-thai3 ong5 Hi-lut8 e5 si5, u7 siok8 A-pi2-a pan e5 che3-si, mia5 Sat-ka-li7-a; i e5 bou2 si7 A-lun5 e5 hou7-e3, mia5 kio3 I2-li7-sa-pek.  6). In nng7 lang5 ti7 Siong7-te3 e5 bin7-cheng5 si7 gi7 e5 lang5, chiau3 Chu2 it-chhe3 e5 kai3-beng7 le2-gi5 lai5 kiaN5, bo5 thang hiam5.  7). Chong2-si7 in bo5 kiaN2, in-ui7 I2-li7-sa-pek boe7 hoai5-in7, nng7 lang5 ni5-he3 iu7-koh lau7.
	8). Hit si5 Sat-ka-li7-a chiau3 i e5 pan-liat8 kiaN5 che3-si e5 chit ti7 Siong7-te3 e5 bin7-cheng5,   9). chiau3 che3-si chit-hun7 e5 le7 thiu-chhiam tit-tioh8 jip8 Chu2 e5 tian7 sio hiuN;  10). tng sio hiuN e5 si5, peh-siN3 kui tin7 ti7 goa7-bin7 ki5-to2.  11). Chu2 e5 thiN-sai3 chhut-hian7 hou7 i khoaN3, khia7 ti7 hiuN-toaN5 e5 chiaN3-peng5.  12). Sat-ka-li7-a khoaN3-kiN3, chiu7 gong5-ngiah8, kiaN-hiaN5.  13). ThiN-sai3 tui3 i kong2, Sat-ka-li7-a ah, boh8-tit kiaN, in-ui7 li2 e5 ki5-to2 i2-keng thiaN-kiN3 lah; li2 e5 bou2 I2-li7-sa-pek beh siN kiaN2, li2 tioh8 ka7 i ho7 mia5 kio3 Iok-han7.  14). Li2 beh hoaN-hi2 koh khoai3-lok8; choe7-choe7 lang5 ia7 beh ui7-tioh8 i chhut-si3 lai5 hoaN-hi2.  15). In-ui7 i ti7 Chu2 e5 bin7-cheng5 beh choe3 toa7, phu5-to5 chiu2 kap it-chhe3 e5 chiu2 long2 bo5 lim; tui3 lau7-bu2 e5 thai chiu7 hou7 Seng3 Sin5 chhiong-moa2.  16). I beh hou7 I2-sek-liat8 hou7-e3 choe7-choe7 lang5 oat8-tng2 lai5 kui Chu2, chiu7-si7 in e5 Siong7-te3.  17). I beh eng7 I2-li7-a e5 sim-sin5 kap chai5-leng5 kiaN5 choe3-thau5 ti7 Chu2 e5 bin7-cheng5, hou7 choe3 pe7 e5 oat8-tng2 sim ng3 ti7 kiaN2, hou7 poe7-gek8 e5 lang5 than3 gi7 lang5 e5 ti3-hui7, ui7-tioh8 Chu2 pi7-pan7 hap8-eng7 e5 peh-siN3.  18). Sat-ka-li7-a tui3 thiN-sai3 kong2, Goa2 tui3 chaiN2-iuN7 oe7 chai chit e5 su7 ah? In-ui7 goa2 i2-keng lau7, goa2 e5 bou2 ni5-he3 ia7 lau7 lah.  19). ThiN-sai3 in3 i kong2, Goa2 chiu7-si7 Ka-pek-liat8, khia7 ti7 Siong7-te3 e5 bin7-cheng5 e5, hong7-chhe kap li2 kong2 oe7, po3 li2 chiah e5 ho2 siau-sit.  20). TaN li2 beh cheng7-cheng7 boe7 kong2 oe7, kau3 chiah e5 su7 tit-tioh8 chiaN5 e5 jit8, in-ui7 li2 m7 sin3 goa2 e5 oe7, chiu7-si7 hiah-e5 kau3 ki5 beh eng3-giam7 e5 oe7.  21). Peh-siN3 theng3-hau7 Sat-ka-li7-a, ki5-koai3 i ku2-ku2 ti7 tian7-lai7;  22). kau3 chhut-lai5 boe7 kap in kong2 oe7, chiu7 chai i ti7 tian7-nih8 u7 khoaN3-kiN3 iN7-siong7; i chiu7 tui3 in pi2 i3-su3, keng3-jian5 si7 e2-kau2.  23). Kau3 i chiau3 chit-hun7 hok8-sai7 e5 jit8 moa2, chiu7 to3-khi3 in tau.
	24). Chiah e5 jit8 liau2-au7, i e5 bou2 I2-li7-sa-pek u7-sin, tiam3 bat8 gou7 geh8 jit8,  25). kong2, Chu2 ti7 khoaN3-kou3 goa2 e5 jit8 khoan2-thai7 goa2 chhin-chhiuN7 an2-ni, lai5 soe2 goa2 e5 kian3-siau3 ti7 lang5 e5 tiong-kan.
	26). Kau3 lak8 geh8 jit8 thiN-sai3 Ka-pek-liat8 hong7 Siong7-te3 sou2 chhe kau3 Ka-li7-li7 chit8 e5 siaN5, mia5 kio3 Na2-sat-lek8,  27). chiu7-kun7 chit8 e5 chai7-sek-lu2, si7 i2-keng phoe3 tiaN7-tioh8 hou7 Tai7-pit8 ke e5 chit8 lang5, mia5 kio3 Iok-sek; chit e5 chai7-sek-lu2 mia5 kio3 Ma2-li7-a.  28). ThiN-sai3 jip8-khi3 tui3 i kong2, Tit-tioh8 toa7 un e5 lang5 ah, peng5-an; Chu2 kap li2 ti7-teh.  29). Ma2-li7-a put-chi2 gong5-ngiah8 i e5 oe7, siuN7 chit e5 chheng2-an si7 sim2-mih8 i3-su3.  30). ThiN-sai3 ka7 i kong2, Ma2-li7-a ah, boh8-tit kiaN, in-ui7 li2 tit-tioh8 Siong7-te3 e5 un-tian2.  31). TaN li2 beh hoai5-in7 siN kiaN2, tioh8 ka7 I ho7 mia5 kio3 Ia5-sou.  32). I beh choe3 toa7, chheng choe3 Chi3-koaiN5-e5 e5 KiaN2; Chu2 Siong7-te3 beh eng7 I e5 chou2 Tai7-pit8 e5 ui7 hou7 I.  33). I beh choe3 ong5 ti7 Nga2-kok e5 ke kau3 tai7-tai7, I e5 kok ia7 bo5 kiong5-chin7.  34). Ma2-li7-a tui3 thiN-sai3 kong2, Goa2 be7 u7 ke3 lang5, chaiN2-iuN7 beh u7 chit e5 su7?  35). ThiN-sai3 in3 i kong2, Seng3 Sin5 beh lim5-kau3 li2, Chi3-koaiN5-e5 e5 koan5-leng5 beh ti3-im3 li2; sou2-i2 tui3 li2 siN-e5 beh chheng choe3 Seng3, choe3 Siong7-te3 e5 KiaN2.  36). Koh li2 e5 chhin-chhek I2-li7-sa-pek i2-keng lau7, ia7 hoai5-in7; peng5-sou3 chheng choe3 boe7 hoai5-in7 e5, taN u7-sin lak8 geh8 jit8 lah;  37). in-ui7 Siong7-te3 sou2 kong2 e5 oe7, bo5 chit8 ku3 bo5 lat8.  38). Ma2-li7-a kong2, Goa2 si7 Chu2 e5 lu2-pi7; goan7 chiau3 li2 e5 oe7 eng3-giam7 ti7 goa2.  ThiN-sai3 chiu7 li7-khui i khi3.
	39). Ti7 chiah e5 jit8 e5 tiong-kan Ma2-li7-a khi2-sin, koaN2-kin2 khi3 soaN-toe7, kau3 Iu5-thai3 chit8 e5 siaN5,  40). jip8 Sat-ka-li7-a e5 chhu3, chheng2-an I2-li7-sa-pek.  41). I2-li7-sa-pek chit8-e7 thiaN-kiN3 Ma2-li7-a chheng2-an, thai-in7 ti7 pak-tou2 lai7 chiu7 tio5-thiau3.  I2-li7-sa-pek hou7 Seng3 Sin5 chhiong-moa2,  42). chiu7 toa7 siaN kong2, Cheng3 hu7-jin5-lang5 e5 tiong-kan li2 tit-tioh8 hok-khi3, li2 sou2 hoai5-in7 e5 ia7 tit-tioh8 hok-khi3.  43). Goa2 e5 Chu2 e5 lau7-bu2 lai5 chiu7-kun7 goa2, goa2 tui3 ta2-loh8 oe7 tit-tioh8 an2-ni ah?  44). In-ui7 li2 chheng2-an e5 siaN chit8-e7 jip8 goa2 e5 hi7-khang, ti7 goa2 pak-tou2 lai7 e5 thai chiu7 hoaN-hi2 lai5 tio5-thiau3.  45). Sin3 e5 hu7-jin5-lang5 u7 hok-khi3 ah, in-ui7 Chu2 sou2 ka7 i kong2 e5 oe7 beh eng3-giam7.  46). Ma2-li7-a kong2,
	Goa2 e5 sim chun-keng3 Chu2 choe3 toa7,
	47). Goa2 e5 sin5 in-ui7 kiu3 goa2 e5 Siong7-te3 lai5 hoaN-hi2.
	48). In-ui7 I khoaN3-kou3 lu2-pi7 e5 pi-bi5;
	Tui3 taN i2-au7 ban7 se3-tai7 beh kong2 goa2 u7 hok-khi3.
	49). In-ui7 hit e5 u7 koan5-leng5 e5 ui7-tioh8 goa2 choe3 toa7 e5 tai7-chi3,
	I e5 mia5 si7 seng3.
	50). Keng3-ui3 I e5 lang5 I lin5-bin2 in, 
	Kau3 tai7-tai7.
	51). I bat eng7 I e5 chhiu2 chhut khui3-lat8,
	Sim-chi3 kiau-ngou7 e5 lang5 I u7 koaN2-soaN3 in.
	52). U7 koan5-leng5 e5 lang5, I lut in e5 ui7,
	Pi-bi5 e5 lang5, I seng in choe3 koaiN5.
	53). Iau e5 lang5 I eng7 ho2 mih8 hou7 in chiah8 kau3 pa2,
	Pu3 e5 lang5, I hou7 in khang-khang to3-khi3.
	54). I hu5-chou7 I e5 lou5-pok8 I2-sek-liat8,
	Lai5 ki3-liam7 lin5-bin2,
	55). (Chiau3 I tui3 lan2 e5 chou2 sou2 kong2 e5 oe7),
	Lai5 si-loh8 hou7 A-pek-lah8-han2 kap i e5 hou7-e3 kau3 eng2 se3-tai7.
	56). Ma2-li7-a kap i saN-kap toa3 iok-liok8 u7 saN geh8 jit8, chiah to3-khi3 in tau.
	57). I2-li7-sa-pek seng-san2 e5 ki5 i2-keng kau3, chiu7 siN kiaN2.  58). Chhu3-piN chhin-chhek thiaN-kiN3 Chu2 toa7 lin5-bin2 i, chiu7 kap i saN-kap hoaN-hi2.  59). Kau3 te7 poeh jit8 in lai5 beh ka7 eN-a2 kiaN5 kat-le2, ai3 chiau3 i e5 lau7-pe7 e5 mia5 ho7 i choe3 Sat-ka-li7-a.  60). I e5 lau7-bu2 in3 kong2, Bo5 lah, tioh8 mia5 i choe3 Iok-han7.  61). In chiu7 tui3 i kong2, Li2 e5 chhin-chhek tiong bo5 lang5 ho7 chit e5 mia5.  62). In chiu7 pi2 i3-su3 mng7 i e5 lau7-pe7, ai3 ka7 i ho7 sim2-mih8 mia5.  63). I e5 lau7-pe7 tho2 sia2-ji7 e5 pan2, sia2 kong2, I e5 mia5 si7 Iok-han7. Tai7-ke ki5-koai3.  64). Sat-ka-li7-a e5 chhui3 liam5-piN khui, chih8 ia7 thau2, chiu7 kong2 oe7 lai5 o-lo2 Siong7-te3.  65). Si3-ui5 khia7-khi2 e5 lang5 long2 kiaN. Chiah e5 it-chhe3 e5 oe7 pian3-pian3 po3-iong5 ti7 Iu5-thai3 e5 soaN-toe7.  66). ThiaN-kiN3 e5 lang5 long2 chiong chiah e5 su7 khng3 ti7 sim-nih8, kong2, An2-ni, chit-e5 eN-a2 chiong-lai5 beh chaiN2-iuN7? In-ui7 Chu2 e5 chhiu2 kap i ti7-teh.
	67). I e5 lau7-pe7 Sat-ka-li7-a chiu7 hou7 Seng3 Sin5 chhiong-moa2, choe3 sian-ti lai5 kong2,
	68). Tioh8 o-lo2 Chu2, I2-sek-liat8 e5 Siong7-te3,
	In-ui7 I u7 khoaN3-kou3 I e5 peh-siN3 lai5 siok8-hoe5 i;
	69). Thoe3 lan2 heng-khi2 chin2-kiu3 e5 kak,
	Ti7 I e5 lou5-pok8 Tai7-pit8 e5 ke.
	70). Chiau3 I tui3 u7 se3-kan i2-lai5 eng7 I seng3 e5 sian-ti e5 chhui3 sou2 kong2 e5,
	71). Chiu7-si7 kiu3 lan2 thoat-li7 tui3-tek8 kap kiN3-na7 oan3-hun7 lan2 e5 lang5 e5 chhiu2,
	72). Lai5 kiaN5 lin5-bin2 ti7 lan2 e5 liat8-chou2,
	Lai5 ki3-liam7 I seng3 e5 iok;
	73). Chiu7-si7 kap lan2 e5 chou2 A-pek-lah8-han2 sou2 chiu3 e5 choa7,
	74). Hou7 lan2 i2-keng thoat-li7 chiah e5 tui3-tek8 e5 chhiu2,
	75). Chit8-si3-lang5 ti7 I e5 bin7-cheng5 eng7 seng3 eng7 gi7 bo5 kiaN lai5 hok8-sai7 I.
	76). EN-a2 ah, li2 ia7 beh chheng choe3 Chi3-koaiN5-e5 e5 sian-ti, 
	In-ui7 li2 beh kiaN5 ti7 Chu2 e5 bin7-cheng5 lai5 pi7-pan7 I e5 lou7,
	77). Hou7 I e5 peh-siN3 tui3 tit-tioh8 sia3-choe7,
	Chiu7 chai chin2-kiu3 e5 un,
	78). Ui7-tioh8 lan2 e5 Siong7-te3 lin5-bin2 e5 sim,
	Tui3 an2-ni hou7 cha2-khi2 si5 e5 jit8 tui3 teng2-bin7 lai5 kau3 ti7 lan2,
	79). Lai5 chio3 hiah-e5 che7 ti7 ou-am3 kap si2-im3 tiong e5 lang5,
	Chhoa7 lan2 e5 kha jip8 peng5-an e5 lou7.
	80). EN-a2 chiam7-chiam7 toa7, sim-sin5 jit8-jit8 iong2-chong3; tiam3 ti7 khong3-ia2 kau3 hian2-beng5 ti7 I2-sek-liat8 e5 jit8.

[2]	Tng hit si5 Kai-sat A-kou2-su7-tok u7 chhut chiau3, beng7-leng7 thiN-e7 long2 cho7 ke-kah.  2). Che thau5 chit8 pai2 e5 ke-kah si7 Ku-li2-liu2 choe3 Su7-li7-a chong2-tok e5 si5 lai5 choe3 e5.  3). Cheng3 lang5 khi3 cho7 ke-kah, tak8 lang5 to3-khi3 pun2 siaN5.  4). Iok-sek e5 se3-he7 siok8 ti7 Tai7-pit8 e5 ke, sou2-i2 tui3 Ka-li7-li7 e5 Na2-sat-lek8 siaN5 chiuN7-khi3 Iu5-thai3, kau3 Tai7-pit8 e5 siaN5, mia5 kio3 Pek-li7-heng5 e5, beh kap i sou2 pheng3-tiaN7 e5 Ma2-li7-a saN-kap cho7 ke-kah;  5). hit si5 Ma2-li7-a i2-keng u7 sin-in7.  6). In ti7 hia e5 si5 seng-san2 e5 ki5 kau3.  7). Chiu7 siN thau5-chiuN7 kiaN2, eng7 pou3 pau I, hou7 I khun3 ti7 cho5-nih8; in-ui7 kheh-koan2 bo5 sou2-chai7 thang iong5-un2 in.
	8). Hit toe7-hng u7 kou3-iuN5 e5 toa3 ti7 soaN-nih8, mi5-si5 chiu2-kiN kou3 in e5 iuN5-kun5.  9). Chu2 e5 thiN-sai3 khia7 ti7 in e5 sin-piN, Chu2 e5 eng5-kng ui5-lui5 chio3 in; kou3-iuN5 e5 toa7 kiaN.  10). ThiN-sai3 ka7 in kong2, Boh8-tit kiaN; in-ui7 goa2 po3 lin2 toa7 hoaN-hi2 e5 ho2 siau-sit, hou7 peh-siN3 long2 u7 hun7;  11). in-ui7 kin-a2-jit8 ti7 Tai7-pit8 e5 siaN5 i2-keng ui7-tioh8 lin2 siN chit8 e5 Chin2-kiu3-e5, chiu7-si7 Chu2 Ki-tok.  12). Lin2 beh khoaN3-kiN3 chit8 e5 eN-a2 eng7 pou3 pau, khun3 ti7 cho5-nih8 e5, chit-e5 chiu7-si7 hou7 lin2 choe3 ki3-ho7.  13). Hut-jian5 u7 choe7-choe7 thian-peng kap hit e5 thiN-sai3 saN-kap ti7-teh, o-lo2 Siong7-te3, kong2,
	14). Ti7 kek8 koaiN5 e5 ui7 eng5-kng kui ti7 Siong7-te3,
	Toe7-chiuN7 ho5-peng5 ti7 I sou2 hoaN-hi2 e5 lang5 e5 tiong-kan.
	15). Chiah e5 thiN-sai3 li7-khui in chiuN7 thiN e5 si5, kou3-iuN5 e5 saN-kap kong2, TaN lan2 lai5 khi3 Pek-li7-heng5, khoaN3 sou2 chiaN5 e5 su7, chiu7-si7 Chu2 sou2 po3 lan2 chai e5.  16). Chiu7 kin2-kin2 khi3, chhe7-tioh8 Ma2-li7-a kap Iok-sek, koh khoaN3-kiN3 eN-a2 khun3 ti7 cho5-nih8.  17). KhoaN3-liau2, chiu7 chiong thiN-sai3 sou2 tui3 in kong2 chit e5 eN-a2 e5 su7 po3 lang5 chai.  18). ThiaN-kiN3 e5 lang5 long2 ki5-koai3 kou3-iuN5 e5 sou2 tui3 in kong2 e5 su7.  19). Tok8-tok8 Ma2-li7-a chiong chiah e5 oe7 ki3 tiau5-tiau5, sim-lai7 siong5-siong5 teh siuN7.  20). Kou3-iuN5 e5 to3-khi3, ui7-tioh8 sou2 thiaN-kiN3 e5, sou2 khoaN3-kiN3 e5, chiu7-si7 thiN-sai3 sou2 tui3 in kong2 e5, lai5 kui eng5-kng o-lo2 Siong7-te3.
	21). Kau3 te7 poeh jit8, ka7 eN-a2 kiaN5 kat-le2 e5 ki5, chiu7 ho7 I e5 mia5 kio3 Ia5-sou, chiu7-si7 I be7 tau5-thai e5 si5 thiN-sai3 sou2 ho7 e5.
	22). Chiau3 Mou5-se e5 lut8-le7, in chheng-khi3 e5 jit8 i2-keng moa2, chiu7 pho7 eN-a2 chiuN7 Ia5-lou7-sat-leng2, beh hian3 hou7 Chu2,  23). (chiau3 Chu2 e5 lut8-le7 sou2 ki3-chai3 kong2, KiN3-na7 thau5-chiuN7 e5 ta-pou-kiaN2 beh chheng choe3 seng3, kui ti7 Chu2),  24). ia7 beh hian3-che3, chiau3 Chu2 e5 lut8-le7 sou2 kong2, Eng7 chit8 tui3 e5 ka-chui, a2-si7 nng7 chiah chiN2-a2-kiaN2.  25). Tu2-tng7 ti7 Ia5-lou7-sat-leng2 u7 chit8 lang5, mia5 kio3 Se-bian7; chit lang5 gi7 koh keng3-khian5, peng5-si5 him-bou7 hit e5 an-ui3 I2-sek-liat8 e5; Seng3 Sin5 tiam3 ti7 i.  26). I bat tit-tioh8 Seng3 Sin5 chi2-si7, chai i iau2-be7 si2 beh tai7-seng khoaN3-kiN3 Chu2 e5 Ki-tok.  27). I hou7 Seng3 Sin5 kam2-tong7 chiu7 jip8 tian7; tu2-a2 Ia5-sou e5 pe7-bu2 pho7 eN-a2 jip8-lai5, beh ka7 I chiau3 lut8-hoat e5 le7 lai5 kiaN5,  28). hit si5 Se-bian7 eng7 chhiu2 chih eN-a2, o-lo2 Siong7-te3 kong2,
	29). Chu2 ah, taN chiau3 li2 e5 oe7 teh thau2-pang3 li2 e5 lou5-pok8  
	An-jian5 ke3-si3.
	30). In-ui7 goa2 e5 bak8-chiu i2-keng khoaN3-kiN3 li2 e5 chin2-kiu3,
	31). Chiu7-si7 li2 sou2 pi7-pan7 ti7 ban7 peh-siN3 e5 bin7-cheng5 e5,
	32). Choe3 kng lai5 chio3 goa7-pang,
	Koh choe3 li2 I2-sek-liat8 peh-siN3 e5 eng5-kng.
33). I e5 pe7 kap I e5 bu2 teh ki5-koai3 sou2 lun7 eN-a2 e5 oe7;  34). Se-bian7 ka7 in chiok-hok, koh tui3 I e5 lau7-bu2 Ma2-li7-a kong2, Chit e5 eN-a2 siu7 siat-lip8 beh hou7 I2-sek-liat8 tiong choe7-choe7 lang5 poah8-to2, choe7-choe7 lang5 khi2-lai5, ia7 choe3 siu7 pian7-pok e5 ki3-ho7;  35). (koh li2 ka-ki7 e5 sim ia7 beh u7 kiam3 chhak8 thau3-ke3); hou7 choe7-choe7 lang5 sim-lai7 e5 liam7-thau5 oe7 lou7-chhut.
	36). Koh u7 A-siat e5 chi-phai3, Hoat-loe7-lek8 e5 cha-bou2-kiaN2, A-na2, i si7 choe3 sian-ti, (ni5-he3 i2-keng lau7, tui3 chai7-sek-lu2 e5 si5 ke3 hou7 tiong7-hu chhit ni5 ku2,  37). chiu7 chiu2-koaN2 poeh-chap8-si3 ni5), long2 bo5 li7-khui tian7, kim3-chiah8 ki5-to2, mi5-jit8 hok8-sai7.  38). Tu2-tu2 hit si5 i chin3-cheng5, chheng-sia7 Siong7-te3, tui3 kiN3-na7 him-bou7 Ia5-lou7-sat-leng2 tit-tioh8 siok8-hoe5 e5 lang5 kong2-khi2 chit e5 eN-a2 e5 su7.  39). In chiau3 Chu2 e5 lut8-hoat kiaN5 tak8 hang7 tai7-chi3 beng5-pek8, to3-khi3 Ka-li7-li7, kau3 pun2 siaN5 Na2-sat-lek8.
	40). EN-a2 chiam7-chiam7 toa7, jit8-jit8 iong2-chong3, ti3-hui7 chhiong-moa2; Siong7-te3 e5 un-tian2 kap I ti7-teh.
	41). Tak8 ni5 poaN5-ke3-choeh e5 si5 I e5 pe7-bu2 khi3 Ia5-lou7-sat-leng2.  42). Kau3 I chap8-ji7 he3 e5 si5, chiau3 choeh-ki5 e5 le7 long2 chiuN7 Ia5-lou7-sat-leng2.  43). Choeh-ki5 i2-keng beng5-pek8, in to3-khi3 e5 si5, gin2-na2 Ia5-sou iau2 toa3 ti7 Ia5-lou7-sat-leng2; I e5 pe7-bu2 m7 chai.  44). Phah-sng3 I ti7 tang5 kiaN5 e5 lang5 e5 tiong-kan, kiaN5 chit8 jit8 e5 lou7-cham7; chiah ti7 chhin-chhek kap saN-bat e5 lang5 e5 tiong-kan chhe7 I.  45). Chhe7 bo5 tioh8, chiu7 to3-tng2 khi3 Ia5-lou7-sat-leng2 chhe7 I.  46). SaN jit8 au7 chhe7-tioh8 I ti7 tian7-nih8, che7 ti7 hiah e5 sian-siN e5 tiong-kan, ia7 teh thiaN, ia7 teh mng7.  47). ThiaN I e5 lang5 long2 ki5-koai3 I e5 chhang-mia5 kap I e5 in3-tap.  48). Pe7-bu2 khoaN3-kiN3 I chiu7 gong5-ngiah8; I e5 lau7-bu2 tui3 I kong2, KiaN2 ah, li2 siaN2-su7 an2-ni khoan2-thai7 goan2? li2 khoaN3, li2 e5 pe7 kap goa2 siong-sim chhe7 li2.  49). I ka7 in kong2, SiaN2-su7 chhe7 goa2? Kiam2 m7 chai goa2 eng-kai ti7 goa2 e5 Pe7 e5 chhu3 mah?  50). In boe7 hiau2-tit I sou2 ka7 in kong2 e5 oe7.  51). Ia5-sou chiu7 kap in loh8-khi3 kau3 Na2-sat-lek8, lai5 seng5-sun7 in. I e5 lau7-bu2 chiong chiah e5 oe7 long2 ki3 ti7 sim-nih8.
	52). Ia5-sou e5 ti3-hui7 kap ni5-he3 na2 ke-thiN, Siong7-te3 kap lang5 na2 thiaN3 I.

[3]	The5-pi3-liu5 Kai-sat che7 ui7 e5 chap8-gou7 ni5 Pun2-tiu Pi2-liap8-to choe3 Iu5-thai3 e5 chong2-tok, Hi-lut8 choe3 Ka-li7-li7 hun-hong e5 jin5-kun, i e5 hiaN-ti7 Hui-lek8 choe3 I2-thou2-li7-a kap Tek-liap8-kho2-ni5 toe7-hng hun-hong e5 jin5-kun, Lu7-sat-liap choe3 A-pi2-li7-ni5 hun-hong e5 jin5-kun,  2). A-na2 kap Kai-a-hoat choe3 che3-si-thau5 e5 si5, Sat-ka-li7-a e5 kiaN2 Iok-han7 ti7 khong3-ia2-nih8, Siong7-te3 e5 oe7 kau3 ti7 i.  3). I chiu7 kau3 Iok-tan3 ho5 e5 si3-hng, thoan5 hoan2-hoe2 e5 soe2-le2, hou7 lang5 tit-tioh8 sia3-choe7.  4). Chhin-chhiuN7 sian-ti I2-sai3-a chheh-nih8 sou2 ki3 e5 oe7, kong2, 
	U7 teh kio3 ti7 khong3-ia2 e5, i e5 siaN kong2,
	Pi7-pan7 Chu2 e5 lou7,
	Siu tit8 I e5 sio2 lou7.
	5). Chiah e5 soaN-kok long2 beh thun7-tiN7,
	Chiah e5 toa7 sio2 e5 soaN-thau5 long2 beh hou7 i ke7,
	Oan-khiau3 e5, beh hou7 i tit8,
	Kham5-khiat8 e5, beh hou7 i piN5;
	6). Hoan7 u7 jiok8-the2 e5 beh khoaN3-kiN3 Siong7-te3 e5 chin2-kiu3.
7). Choe7-choe7 lang5 chhut-lai5 beh siu7 Iok-han7 e5 soe2-le2, i chiu7 tui3 in kong2, Tok8-choa5 e5 lui7 ah, chi7-chui7-a2 chi2-si7 lin2 siam2-pi7 chiong-lai5 e5 siu7-khi3 ah?  8). Sou2-i2 lin2 tioh8 kiat hit ho7 hap8 ti7 hoan2-hoe2 e5 ke2-chi2.  Boh8-tit ka-ki7 phah-sng3, U7 A-pek-lah8-han2 choe3 goan2 e5 pe7; in-ui7 goa2 ka7 lin2 kong2, Siong7-te3 oe7 tui3 chiah e5 chioh8-thau5 chhut kiaN2-sun hou7 A-pek-lah8-han2.  9). TaN pou2-thau5 i2-keng he7 ti7 chhiu7-thau5; kiN3-na7 chhiu7 bo5 kiat ho2 ke2-chi2 e5, chiu7 chho3 i, hiat-loh8 he2.  10). Cheng3 lang5 mng7 i kong2, An2-ni, goan2 tioh8 chaiN2-iuN7 choe3?  11). I in3 kong2, U7 nng7 nia2 saN e5 tioh8 pun hou7 bo5 e5; u7 mih8 thang chiah8 e5, ia7 tioh8 an2-ni.  12). Thiu-hiong3 e5 ia7 lai5 beh siu7 soe2-le2, tui3 i kong2, Sian-siN ah, goan2 tioh8 chaiN2-iuN7 choe3?  13). I tui3 in kong2, TiaN7-tioh8 e5 hiong3 i2-goa7, boh8-tit ke theh8.  14). Peng-teng ia7 mng7 i kong2, Ia7 goan2 tioh8 chaiN2-iuN7 choe3? I tui3 in kong2, Boh8-tit lek8-sek lang5, boh8-tit oaiN lang5; tioh8 liah8 lin2 sou2 tit-tioh8 e5 niu5 choe3 kau3-giah8.
	15). Peh-siN3 teh ng3-bang7 e5 si5, cheng3 lang5 sim-lai7 teh gi7-lun7 Iok-han7 kiam2-chhai2 si7 Ki-tok,  16). Iok-han7 in3 cheng3 lang5 kong2, Goa2 eng7 chui2 ka7 lin2 kiaN5 soe2-le2; tok8-tok8 u7 chit8-e5 pi2 goa2 khah u7 koan5-leng5 e5 beh lai5, chiu7 na7 thau2 I e5 oe5-toa3 goa2 ia7 boe7 kham-tit; I beh eng7 Seng3 Sin5 kap he2 ka7 lin2 soe2.  17). I e5 chhiu2 theh8 poa3-ki, beh chiong I hit tiuN5 it-chin7 poa3, siu beh8 jip8 I e5 chhng; na7-si7 beh8-hiuN7 chiu7 eng7 boe7 hoa e5 he2 sio i.
	18). Iok-han7 leng7-goa7 eng7 choe7-choe7 hang7 khou2-khng3 lai5 thoan5 hok-im hou7 peh-siN3.  19).  Tok8-tok8 hun-hong e5 jin5-kun Hi-lut8, in-ui7 i e5 hiaN-ti7 e5 bou2 Hi-lo5-ti2 e5 ian5-kou3, koh in-ui7 sou2 kiaN5 long2-chong2 e5 phaiN2 tai7, hou7 Iok-han7 chek-pi7,  20). taN koh ke chit8 hang7, chiu7-si7 chiong Iok-han7 koaiN ti7 kaN-nih8.
	21). Cheng3 peh-siN3 i2-keng siu7 soe2-le2, Ia5-sou ia7 i2-keng siu7 soe2-le2, ki5-to2 e5 si5, thiN khui,  22). Seng3 Sin5 kang3-lim5 ti7 I e5 teng2-bin7, heng5-chong7 chhin-chhiuN7 chiN2-a2; koh tui3 thiN u7 siaN kong2, Li2 si7 goa2 thiaN3 e5 KiaN2, goa2 hoaN-hi2 li2.
	23). Ia5-sou chhut-thau5 e5 si5 iok-liok8 saN-chap8 he3; I (chiau3 lang5 khoaN3) si7 Iok-sek e5 kiaN2, Iok-sek si7 Hi-li2 e5 kiaN2,  24). Hi-li2 si7 Ma2-thap e5 kiaN2, Ma2-thap si7 Li7-bi7 e5 kiaN2, Li7-bi7 si7 Bek8-ki e5 kiaN2, Bek8-ki si7 Nga2-na2 e5 kiaN2, Nga2-na2 si7 Iok-sek e5 kiaN2,  25). Iok-sek si7 Ma2-tai7-the5-a e5 kiaN2, Ma2-tai7-the5-a si7 A-mou5-su7 e5 kiaN2, A-mou5-su7 si7 Na2-ong e5 kiaN2, Na2-ong si7 I2-su7-li2 e5 kiaN2, I2-su7-li2 si7 Na2-kai e5 kiaN2,  26). Na2-kai si7 Ma2-ap e5 kiaN2, Ma2-ap si7 Ma2-tai7-the5-a e5 kiaN2, Ma2-tai7-the5-a si7 Se-bi2 e5 kiaN2, Se-bi2 si7 Iok-sek e5 kiaN2, Iok-sek si7 Iu5-tai7 e5 kiaN2, Iu5-tai7 si7 Iok-a-na2 e5 kiaN2,  27). Iok-a-na2 si7 Li7-sat e5 kiaN2, Li7-sat si7 Sou2-lo5-pa-pek e5 kiaN2, Sou2-lo5-pa-pek si7 Sat-liap8-thiat e5 kiaN2, Sat-liap8-thiat si7 Ni5-li7 e5 kiaN2,  28). Ni5-li7 si7 Bek8-ki e5 kiaN2, Bek8-ki si7 A-ti2 e5 kiaN2, A-ti2 si7 Ko-song e5 kiaN2, Ko-song si7 I2-mou5-tong5 e5 kiaN2, I2-mou5-tong5 si7 JiN2 e5 kiaN2, JiN2 si7 Iok-se3 e5 kiaN2,  29). Iok-se3 si7 I2-liat8-sat e5 kiaN2, I2-liat8-sat si7 Iok-leng7 e5 kiaN2, Iok-leng7 si7 Ma2-thap e5 kiaN2, Ma2-thap si7 Li7-bi7 e5 kiaN2,  30). Li7-bi7 si7 Se-bian7 e5 kiaN2, Se-bian7 si7 Iu5-tai7 e5 kiaN2. Iu5-tai7 si7 Iok-sek e5 kiaN2, Iok-sek si7 Iok-lam5 e5 kiaN2, Iok-lam5 si7 I2-li7-a-kim e5 kiaN2,  31). I2-li7-a-kim si7 Bi2-li7-a e5 kiaN2, Bi2-li7-a si7 Mai2-lam5 e5 kiaN2, Mai2-lam5 si7 Ma2-tat8-thaN e5 kiaN2, Ma2-tat8-thaN si7 Na2-tan e5 kiaN2, Na2-tan si7 Tai7-pit8 e5 kiaN2,   32). Tai7-pit8 si7 Ia5-se e5 kiaN2, Ia5-se si7 O-pek e5 kiaN2, O-pek si7 Pho-su7 e5 kiaN2, Pho-su7 si7 Sat-bun5 e5 kiaN2, Sat-bun5 si7 Na2-sun7 e5 kiaN2,  33). Na2-sun7 si7 A-bi2-na2-tat8 e5 kiaN2, A-bi2-na2-tat8 si7 A-lan5 e5 kiaN2, A-lan5 si7 I2-su7-lun5 e5 kiaN2, I2-su7-lun5 si7 Hoat-lek8-su7 e5 kiaN2, Hoat-lek8-su7 si7 Iu5-tai7 e5 kiaN2,  34). Iu5-tai7 si7 Nga2-kok e5 kiaN2, Nga2-kok si7 I2-sat e5 kiaN2, I2-sat si7 A-pek-lah8-han2 e5 kiaN2, A-pek-lah8-han2 si7 ThaN-lah8 e5 kiaN2, ThaN-lah8 si7 Na2-hok8 e5 kiaN2,  35). Na2-hok8 si7 Sat-lok8 e5 kiaN2, Sat-lok8 si7 Liap8-kou2 e5 kiaN2, Liap8-kou2 si7 Hoat-lek8 e5 kiaN2, Hoat-lek8 si7 Hi-pek e5 kiaN2, Hi-pek si7 Sat-liap8 e5 kiaN2,  36). Sat-liap8 si7 Kai-lam5 e5 kiaN2, Kai-lam5 si7 A-hoat-sat e5 kiaN2, A-hoat-sat si7 Siam2 e5 kiaN2, Siam2 si7 Na2-a e5 kiaN2, Na2-a si7 Lah8-bek8 e5 kiaN2,  37). Lah8-bek8 si7 Ma2-thou2-sat-lah8 e5 kiaN2, Ma2-thou2-sat-lah8 si7 I2-lok8 e5 kiaN2, I2-lok8 si7 Nga2-liat8 e5 kiaN2, Nga2-liat8 si7 Ma2-lek8-liat8 e5 kiaN2, Ma2-lek8-liat8 si7 Kai-lam5 e5 kiaN2, Kai-lam5 si7 I2-na2-su7 e5 kiaN2,  38). I2-na2-su7 si7 Siat e5 kiaN2, Siat si7 A-tong e5 kiaN2, A-tong si7 Siong7-te3 e5 kiaN2.

[4]	 Ia5-sou siu7 Seng3 Sin5 chhiong-moa2, tui3 Iok-tan3 ho5 to3-lai5; hou7 Seng3 Sin5 chhoa7 I ti7 khong3-ia2-nih8 si3-chap8 jit8 ku2, hou7 Mou5-kui2 chhi3 I.  2). chiah e5 jit8 e5 tiong-kan bo5 chiah8 sim2-mih8 mih8, au7-lai5 chiu7 iau.  3). Mou5-kui2 ka7 I kong2, Li2 na7 si7 Siong7-te3 e5 KiaN2, tioh8 kah chit e5 chioh8 piN3-choe3 piaN2.  4). Ia5-sou in3 i kong2, U7 ki3-chai3 kong2, Lang5 e5 oah8 m7 na7 oa2-kho3 piaN2.  5). Mou5-kui2 koh chhoa7 I peh-chiuN7 koaiN5, chit8-bak8-nih ku2 eng7 thiN-e7 ban7 kok hou7 I khoaN3,  6). chiu7 ka7 I kong2, Chit e5 it-chhe3 e5 koan5, kap in e5 eng5-kng goa2 beh hou7 li2; in-ui7 chit-e5 i2-keng kau hou7 goa2, chhut-chai7 goa2 beh hou7 sim2-mih8 lang5 chiu7 hou7 i;  7). sou2-i2 li2 na7 pai3 ti7 goa2 e5 bin7-cheng5, chiu7 long2-chong2 si7 li2 e5.  8). Ia5-sou in3 i kong2, U7 ki3-chai3 kong2, Tioh8 pai3 Chu2, li2 e5 Siong7-te3, tok8-tok8 hok8-sai7 I na7-tiaN7.  9). Koh chhoa7 I kau3 Ia5-lou7-sat-leng2, hou7 I khia7 ti7 tian7 e5 be2-liu, ka7 I kong2, Li2 na7 si7 Siong7-te3 e5 KiaN2, tioh8 tui3 chia ka-ki7 tio5-loh8-khi3;  10). in-ui7 u7 ki3-chai3 kong2, 
	I beh ui7-tioh8 li2 beng7-leng7 I e5 thiN-sai3 po2-hou7 li2;
11). Koh kong2, 
	In beh eng7 chhiu2 hu5 li2, 
	Bian2-tit li2 e5 kha tak-tioh8 chioh8.
12). Ia5-sou in3 i kong2, U7 kong2, Boh8-tit chhi3 Chu2, li2 e5 Siong7-te3.
	13). Mou5-kui2 i2-keng chin7 tak8 hang7 e5 chhi3, chiu7 chiam7-si5 li7-khui I.
	14). Ia5-sou ti7 Seng3 Sin5 e5 koan5-leng5 to3-tng2-khi3 Ka-li7-li7.  I e5 mia5-siaN pian3 thoan5 ti7 si3-ui5 e5 toe7-hng.  15). I ti7 in e5 hoe7-tng5 ka3-si7, hou7 cheng3 lang5 o-lo2 I.
	16). Ia5-sou kau3 Na2-sat-lek8, chiu7-si7 I tiong2-seng5 e5 sou2-chai7; ti7 an-hioh-jit8 chiau3 I peng5-siong5 e5 hoat-tou7 jit8 hoe7-tng5, chiu7 khia7-teh beh thak8.  17). U7 lang5 chiong sian-ti I2-sai3-a e5 chheh hou7 I; I chiu7 hian-khui, chhe7-tioh8 hit sou2-chai7, ki3 kong2, 
	18). Chu2 e5 Sin5 lim5-kau3 goa2,
	In-ui7 I eng7 iu5 boah goa2, hou7 goa2 thoan5 hok-im hou7 song3-hiong lang5;
	I u7 chhe goa2 ka7 siu7 liah8 e5 lang5 kong2, in oe7 tit thau2-pang3, Ka7 chhiN-mi5 e5 kong2, in oe7 tit-tioh8 koh kng,
	Lai5 thau2-pang3 siu7 ap-che3 e5 lang5,
	19). Soan-thoan5 Chu2 hoaN-hi2 e5 ni5.
	20). Ia5-sou hap8 chheh, heng5 chip-su7, chiu7 che7-teh; ti7 hoe7-tng5 e5 cheng3 lang5 long2 chu3-bak8 khoaN3 I.  21). I chiu7 khui chhui3 tui3 in kong2, Chit e5 seng3-keng e5 eng3-giam7, lin2 kin-a2-jit8 u7 thiaN-kiN3 lah.  22). Cheng3 lang5 long2 kan-cheng3 I, ki5-koai3 I e5 chhui3 sou2 chhut un-tian2 e5 oe7; chiu7 kong2, Chit-e5 kiam2 m7 si7 Iok-sek e5 kiaN2 mah?  23). I chiu7 tui3 in kong2, Lin2 tek-khak in2 chit e5 siok8-gu2, tui3 goa2 kong2, I-seng ah, li2 tioh8 ka-ki7 i; kiN3-na7 goan2 thiaN-kiN3 li2 kiaN5 ti7 Ka-pek-long5 e5, ia7 tioh8 kiaN5 ti7 chia, chiu7-si7 li2 e5 pun2 sou2-chai7.  24). Koh kong2, Goa2 sit8-chai7 ka7 lin2 kong2, Be7 u7 sian-ti ti7 pun2 sou2-chai7 hou7 lang5 chiap-lap8 i.  25). Na7-si7 goa2 chin-sit8 ka7 lin2 kong2, Tng I2-li7-a e5 si5, thiN khong3-han7 saN ni5 poaN3, pian3-toe7 toa7 ki-hng, hit si5 I2-sek-liat8 tiong u7 choe7-choe7 chiu2-koaN2 lang5,  26). I2-li7-a be7 bat hong7-chhe khi3 chhe7 in chit8 lang5; chi2 u7 khi3 Se-tun3 e5 Sat-lek8-tai7, chhe7 chit8 e5 chiu2-koaN2 lang5.  27). Koh sian-ti I2-li7-sa e5 si5, I2-sek-liat8 tiong u7 choe7-choe7 thai2-ko e5; ki5-tiong bo5 chit8 lang5 tit-tioh8 chheng-khi3, chi2-u7 Su7-li7-a lang5 Nai2-ban7 na7-tiaN7.  28). Ti7 hoe7-tng5 e5 lang5 thiaN-kiN3 chiah e5 oe7, long2 moa2-sim siu7-khi3;  29). chiu7 khi2-lai5 koaN2 I chhut siaN5-goa7, in e5 siaN5 khi2 ti7 soaN-teng2, cheng3 lang5 toa3 I kau3 soaN-kham3, beh ka7 I chhia-loh8-khi3.  30). Na7-si7 Ia5-sou tui3 in tiong-kan kiaN5-ke3, choe3 I khi3.
	31). Loh8-khi3 kau3 Ka-pek-long5, chiu7-si7 Ka-li7-li7 chit8 e5 siaN5; ti7 an-hioh-jit8 ka3-si7 lang5.  32). Lang5 ki5-koai3 I e5 ka3-si7, in-ui7 I e5 oe7 u7 koan5.  33). Hoe7-tng5 lai7 u7 chit8 e5 hoan7-tioh8 kui2 e5 lang5, toa7 siaN kio3 kong2,  34). HaiN3, Na2-sat-lek8 e5 Ia5-sou, goan2 kap li2 sim2-mih8 kan-siap8, li2 lai5 beh biat8 goan2 mah? Goa2 chai li2 chi7-chui7, chiu7-si7 Siong7-te3 e5 Seng3-e5.  35). Ia5-sou chek-pi7 i kong2, Li2 tioh8 cheng7-cheng7, tui3 i chhut-khi3.  Kui2 chiu7 chhia-to2 hit lang5 ti7 cheng3 lang5 e5 tiong-kan, chiah chhut-khi3, long2 bo5 siong-tioh8 i.  36). Cheng3 lang5 gong5-ngiah8 saN-kap gi7-lun7 kong2, Che si7 sim2-mih8 oe7 ah? in-ui7 I eng7 koan5-peng3 kap leng5-lek8 beng7-leng7 chiah e5 sia5-sin5, in chiu7 chhut-khi3.  37). I e5 mia5-siaN chiu7 pian3-thoan5 ti7 si3-ui5 e5 toe7-hng.
	38). Ia5-sou tui3 hoe7-tng5 khi2-lai5, jip8 Se-bun5 e5 ke. Se-bun5 e5 tiuN7-m2 hoan7-tioh8 tang7 e5 jiat8-piN7; lang5 thoe3 i kiu5 Ia5-sou.  39). Ia5-sou khia7-oa2, aN3-loh8 chek-pi7 i e5 jiat8-piN7, jiat8 chiu7 the3; hu7-jin5-lang5 sui5-si5 khi2-lai5, su-hau7 in.
	40). Jit8 loh8 e5 si5, kiN3-na7 u7 piN7 e5, put-lun7 hoan7-tioh8 sim2-mih8 piN7, lang5 long2 toa3 in lai5 chiu7-kun7 Ia5-sou. Ia5-sou hoaN7 chhiu2 ti7 in tak8 lang5 e5 sin-chiuN7, lai5 i-ho2 in.  41). Koh u7 kui2 tui3 choe7-choe7 lang5 chhut-khi3, kio3 kong2, Li2 chiu7-si7 Siong7-te3 e5 KiaN2.  Ia5-sou in-ui7 kui2 bat I si7 Ki-tok, chiu7 chek-pi7 in, m7 chun2 in kong2.
	42). ThiN-kng e5 si5 Ia5-sou khi3 ti7 khong3-ia2 e5 sou2-chai7; kui tin7 lang5 chhe7 I, chiu7-kun7 I, ai3 lau5 I, hou7 I boh8-tit li7-khui in khi3.  43). Na7-si7 I tui3 in kong2, Goa2 ia7 tioh8 ti7 pat8 e5 siaN5 thoan5 Siong7-te3 kok e5 hok-im, in-ui7 goa2 hong7-chhe chiu7-si7 ui7-tioh8 che.  44). I chiu7 ti7 Ka-li7-li7 chiah e5 hoe7-tng5 lai5 soan-thoan5.

[5]	Tng cheng3 lang5 oe-khoeh I, teh thiaN Siong7-te3 e5 to7-li2 e5 si5, Ia5-sou khia7 ti7 Kek-ni5-sat-lek8 ou5-piN,  2). khoaN3-kiN3 nng7 chiah chun5 ti7 ou5-piN, tho2-hi5 lang5 li7-khui chun5 teh soe2 bang7.  3). Ki5-tiong chit8 chiah si7 Se-bun5 e5, Ia5-sou chiuN7-khi3, chhiaN2 i chiong chun5 pang3 khah khui. Chiu7 che7 ti7 chun5-nih8 ka3-si7 cheng3 lang5.  4). Kong2 soah chiu7 tui3 Se-bun5 kong2, Pang3 kau3 chhim e5 sou2-chai7, pha bang7 tho2-hi5.  5). Se-bun5 in3 kong2, Sian-siN, goan2 thong mi5 tioh8-boa5, tho2 long2 bo5; chong2-si7 in-ui7 li2 e5 oe7, goa2 chiu7 beh pha bang7.  6). In pha-loh8-khi3, chiu7 ui5-tioh8 hi5 chin choe7, bang7 kau3 beh lih8;  7). chiu7 iat8 pat8 chiah chun5 e5 tang5-phoaN7 lai5 tau3 saN-kang7; in chiu7 lai5, khioh hi5 moa2 nng7 chiah chun5 kau3 beh tim5-loh8-khi3.  8). Se-bun5 Pi2-tek khoaN3-kiN3 an2-ni, chiu7 phak ti7 Ia5-sou e5 kha-e7 kong2, Chu2 ah, li7-khui goa2, goa2 si7 u7 choe7 e5 lang5.  9). In-ui7 Se-bun5 kap tang5 ti7-teh e5 lang5, ui7-tioh8 in chit8-e7 pha-loh8-khi3 sou2 liah8-tioh8 e5 hi5, bo5 m7 gong5-ngiah8;  10). Se-bun5 e5 tang5 -phoaN7, Se-pi2-thai3 e5 kiaN2 Nga2-kok Iok-han7, ia7 si7 an2-ni.  Ia5-sou tui3 Se-bun5 kong2, Boh8-tit kiaN, tui3 chit tiap8 liau2-au7 li2 beh tit-tioh8 lang5.  11). In i2-keng thoa chun5 oa2 hoaN7, chiu7 pang3-sak it-chhe3 lai5 te3 I.
	12). Ia5-sou ti7 chit8 e5 siaN5, tu2-tng7 u7 chit8 lang5 pian3-sin thai2-ko, khoaN3-kiN3 I chiu7 bin7 phak ti7 toe7-nih8, kiu5 kong2, Chu2 ah, li2 na7 kheng2, chiu7 oe7 hou7 goa2 chheng-khi3.  13). I chhun chhiu2 bong i kong2, Goa2 kheng2, li2 thang chheng-khi3.  Thai2-ko chek-si5 tu5-khi3.  14). Ia5-sou hoan-hu3 i boh8-tit ka7 lang5 kong2; tok8-tok8 tioh8 khi3, chiong pun2-sin hou7 che3-si giam7, ia7 ui7-tioh8 li2 tit-tioh8 chheng-khi3 hian3 Mou5-se sou2 hoan-hu3 e5, lai5 choe3 cheng3-ku3 ti7 lang5.  15). Chong2-si7 I e5 mia5-siaN it-hoat po3-iong5; kui toa7 tin7 e5 lang5 chu7-chip8 beh thiaN, ia7 beh tit-tioh8 i-ho2 in e5 piN7.  16). Na7-si7 Ia5-sou the3-khi3, tiam3 ti7 khong3-ia2 ki5-to2.
	17). U7 chit8 jit8 Ia5-sou teh ka3-si7 lang5; u7 Hoat-li7-sai3 lang5 kap ka3 lut8-hoat e5 sian-siN ti7 hia teh che7, in si7 tui3 Ka-li7-li7 tak8 hiuN-sia7 kap Iu5-thai3 kap Ia5-lou7-sat-leng2 lai5 e5; Chu2 e5 koan5-leng5 kap Ia5-sou ti7-teh, hou7 I i-ho2 lang5.  18). Tu2-tng7 u7 lang5 chiong phou-a2 kng pian3-sui7 e5 lai5, ai3 beh kng jip8-khi3 he7 ti7 I e5 bin7-cheng5.  19). In-ui7 lang5 choe7, chhe7 bo5 phang7 thang kng jip8-khi3; chiu7 chiuN7 chhu3-teng2, tui3 chhu3-koa3 tiong chiong lang5 lian5 phou-a2 tui7-loh8-khi3, he7 ti7 tiong-ng, ti7 Ia5-sou e5 bin7-cheng5.  20). Ia5-sou khoaN3-kiN3 in e5 sin3 chiu7 kong2, Bou2 lang5 ah, li2 e5 choe7 sia3 lah.  21). Keng-hak8-su7 kap Hoat-li7-sai3 lang5 chiu7 gi7-lun7 kong2, Chit e5 kong2 chhiam3-koan5 lam7-sam2 e5 oe7 e5 si7 chi7-chui7 ah?  Siong7-te3 i2-goa7, chi7-chui7 oe7 sia3-choe7 ah?  22). Ia5-sou chai in e5 gi7-lun7, chiu7 in3 kong2, Lin2 sim-lai7 teh gi7-lun7 sim2-mih8 ah?  23). Kong2, Li2 e5 choe7 sia3 a2-si7 kong2, Li2 khi3-lai5 kiaN5, ta2-loh8 chit8 hang7 khah khoai3?  24). Chong2-si7 beh hou7 lin2 chai Jin5-chu2 ti7 toe7-nih8 u7 koan5 thang sia3-bian2 choe7, (chiu7 ka7 pian3-sui7 e5 kong2), Goa2 ka7 li2 kong2, Khi2-lai5, gia5 li2 e5 phou-a2 to3-khi3 li2 e5 chhu3.  25). Hit lang5 ti7 cheng3 lang5 e5 bin7-cheng5 chek-si5 khi2-lai5, gia5 i sou2 khun3 e5, to3-khi3 i e5 chhu3, kui eng5-kng Siong7-te3.  26). Cheng3 lang5 long2 gong5-ngiah8, ia7 kui eng5-kng Siong7-te3; koh moa2-sim kiaN-hiaN5 kong2, Lan2 kin-a2-jit8 khoaN3-kiN3 i3-goa7 e5 su7.
	27). Chiah e5 tai7-chi3 liau2-au7, Ia5-sou chhut-khi3, khoaN3-kiN3 chit8 e5 thiu-hiong3 e5, mia5 kio3 Li7-bi7, che7 ti7 hiong3-koan; chiu7 ka7 i kong2, Te3 goa2.  28). I chiu7 pang3-sak it-chhe3, khi2-lai5 te3 I.  29). Li7-bi7 ui7-tioh8 I pan7 toa7 ian5-siah8 ti7 in tau; u7 thiu-hiong3 e5 i2-kip8 pat8 lang5 choe7-choe7 kap in tang5 che7 toh.  30). Hoat-li7-sai3 lang5 kap in e5 keng-hak8-su7 tui3 I e5 hak8-seng ngauh8-ngauh8-liam7, kong2, Lin2 siaN2-su7 kap thiu-hiong3 e5 i2-kip8 phaiN2 lang5 lim-chiah8 ah?  31). Ia5-sou in3 kong2, Iong2-chong3 e5 lang5 bo5 khiam3-eng7 i-seng, na7-si7 phoa3-piN7 e5 lang5 chiu7 tioh8;  32). goa2 lai5 m7 si7 beh chio gi7 lang5, si7 beh chio phaiN2 lang5 lai5 hoan2-hoe2.  33). In tui3 I kong2, Iok-han7 e5 hak8-seng tauh8-tauh8 kim3-chiah8 ki5-to2; Hoat-li7-sai3 e5 hak8-seng ia7 si7 an2-ni; na7-si7 li2 e5 hak8-seng ia7 lim ia7 chiah8.  34). Ia5-sou tui3 in kong2, Sin-kiaN2-sai3 kap ho7-chhoa7 e5 lang5 saN-kap ti7-teh, kiam2 oe7 hou7 ho7-chhoa7 e5 lang5 kim3-chiah8 mah?  35). Na7-si7 jit8-chi2 beh kau3, sin-kiaN2-sai3 tui3 in tiong-kan bo5--khi3; ti7 hiah e5 jit8 in chiu7 beh kim3-chiah8.  36). Koh eng7 phi3-ju7 tui3 in kong2, Bo5 lang5 thiah sin saN lai5 pou2 ku7 saN; na7 an2-ni, chiu7 thiah-phoa3 sin saN, koh sou2 pou2 hit te3 sin e5 bo5 hah8 ti7 ku7 e5.  37). Ia7 bo5 lang5 eng7 sin chiu2 toe2 ti7 ku7 phe5-long5; na7 an2-ni, chiu7 sin chiu2 beh piak-lih8 phe5-long5, chiu2 lau7, long5 ia7 phah phaiN2.  38). Tok8-tok8 sin chiu2 tioh8 jip8 ti7 sin e5 phe5-long5.  39). Koh bo5 lang5 lim ku7 chiu2 ia7 ai3 hit e5 sin e5; in-ui7 kong2, Ku7 e5 si7 ho2.

[6]	U7 chit8 e5 an-hioh-jit8 Ia5-sou tui3 beh8-hng5 keng-ke3, I e5 hak8-seng tiah beh8-sui7, eng7 chhiu2 je5 i lai5 chiah8.  2). U7 Hoat-li7-sai3 kui2-na7 lang5 kong2, An-hioh-jit8 sou2 m7 eng-kai kiaN5 e5, lin2 siaN2-su7 kiaN5 i?  3). Ia5-sou in3 kong2, Tai7-pit8 kap kun-te3 e5 lang5 iau e5 si5 sou2 kiaN5 e5, lin2 be7 thak8-tioh8 mah?  4). I jip8 Siong7-te3 e5 chhu3, theh8 pai5-liat8 e5 piaN2 lai5 chiah8, koh hou7 i kun-te3 e5 lang5; chit ho7 piaN2, na7 m7 si7 che3-si, chiu7 long2 m7 eng-kai chiah8.  5). Koh ka7 in kong2, Jin5-chu2 ia7 si7 an-hioh-jit8 e5 Chu2.
	6). Koh chit8 e5 an-hioh-jit8, Ia5-sou jip8 hoe7-tng5 ka3-si7; ti7 hia u7 chit8 lang5 i e5 chiaN3 chhiu2 kou-ta5.  7). Keng-hak8-su7 kap Hoat-li7-sai3 lang5 tng khoaN3 I ti7 an-hioh-jit8 beh i-piN7 a2 bo5; i3-su3 si7 ai3 chhe7 phang7 thang ko3 I.  8). Ia5-sou chai in e5 i3-su3, chiu7 ka7 hit-e5 chhiu2 kou-ta5 e5 lang5 kong2, khi2-lai5, khia7 ti7 tiong-ng; i chiu7 khi2-lai5 khia7.  9). Ia5-sou chiu7 tui3 in kong2, Goa2 mng7 lin2, ti7 an-hioh-jit8 kiaN5 ho2 su7 kiaN5 phaiN2 su7, kiu3 siN3-mia7 hai7 siN3-mia7, ta2-loh8 chit8 hang7 khah hap8-gi5 ah?  10). Chiu7 si3-koe3 khoaN3 cheng3 lang5, ka7 hit lang5 kong2, Chhun li2 e5 chhiu2. I chhun-chhut-khi3; chhiu2 chiu7 ho2-ho2.  11). Hiah e5 lang5 moa2-sim siu7-khi3; saN-kap gi7-lun7 tioh8 chaiN2-iuN7 lai5 pan7 Ia5-sou.
	12). Tng hit si5 Ia5-sou chhut-khi3 soaN-nih8 ki5-to2, thong mi5 ki5-kiu5 Siong7-te3.  13). Kau3 thiN-kng chiu7 kio3 I e5 hak8-seng lai5; tui3 in tiong-kan keng2 chap8-ji7 lang5, chheng in choe3 su3-tou5;  14). u7 Se-bun5, Ia5-sou koh ho7 i e5 mia5 choe3 Pi2-tek, kap i e5 hiaN-ti7 An-tek-liat8, koh u7 Nga2-kok kap Iok-han7, Hui-lek8 kap Pa-to-lo5-mai2;  15). Ma2-thai3 kap To-ma2, A-lek8-hui e5 kiaN2 Nga2-kok kap chheng choe3 Se-lo5-ti2 e5 Se-bun5,  16). Nga2-kok e5 kiaN2 Iu5-tai7, kap boe7 sian-siN e5 Ka-liok8 lang5 Iu5-tai7.  17). Ia5-sou kap in loh8-lai5 khia7 ti7 piN5 e5 sou2-chai7, u7 I choe7-choe7 e5 hak8-seng kap kui toa7 tin7 e5 peh-siN3, tui3 Iu5-thai3 choan5-toe7 kap Ia5-lou7-sat-leng2 i2-kip8 Chhui-lo5 Se-tun3 ian5 hai2-kiN5 e5 toe7 lai5 beh thiaN I, ia7 beh tit-tioh8 i-ho2 in e5 piN7;  18). koh u7 hou7 sia5-sin5 sou2 thiau-lan5 e5 ia7 tit-tioh8 i-ho2.  19). Cheng3 lang5 long2 ai3 bong I, in-ui7 u7 koan5-leng5 tui3 I chhut, lai5 i-ho2 in tai7-ke.
	20). Ia5-sou kiah8 bak8 khoaN3 I e5 hak8-seng, kong2, Lin2 song3-hiong e5 lang5 u7 hok-khi3 ah, in-ui7 Siong7-te3 e5 kok si7 lin2 e5.  21). Lin2 hian7-chai7 teh iau e5 lang5 u7 hok-khi3 ah; in-ui7 lin2 beh tit-tioh8 pa2.  Lin2 hian7-chai7 thi5-khau3 e5 lang5 u7 hok-khi3 ah, in-ui7 lin2 teh-beh chhio3.  22). Lang5 ui7-tioh8 Jin5-chu2 lai5 oan3-hun7 lin2, ku7-choat8 lin2, loe2-me7 lin2, liah8 lin2 e5 mia5 choe3 phaiN2 lai5 khi3-sak i, lin2 chiu7 u7 hok-khi3 ah.  23). Tng hit jit8 lin2 tioh8 hoaN-hi2 tio5-thiau3; in-ui7 ti7 thiN-nih8 lin2 e5 po3-siuN2 si7 toa7, si7 in e5 chou2 khoan2-thai7 sian-ti ia7 si7 an2-ni.  24). Na7-si7 lin2 ho2-giah8 lang5 u7 chai-e7 ah! in-ui7 lin2 i2-keng siu7-tioh8 lin2 e5 an-ui3.  25). Lin2 hian7-chai7 pa2 e5 lang5 u7 chai-e7 ah! in-ui7 lin2 teh-beh iau.  Lin2 hian7-chai7 chhio3 e5 lang5 u7 chai-e7 ah! in-ui7 lin2 beh ai-siong thi5-khau3.  26). Lin2 hou7 cheng3 lang5 o-lo2 e5 u7 chai-e7 ah! in-ui7 in e5 chou2 khoan2-thai7 ke2 e5 sian-ti ia7 si7 an2-ni.
	27). Na7-si7 goa2 ka7 lin2 teh thiaN e5 lang5 kong2, Tui3-tek8 lin2 e5 tioh8 thiaN3 in; oan3-hun7 lin2 e5, tioh8 ho2 khoan2-thai7 in;  28). loe2-me7 lin2 e5, tioh8 ka7 in chiok-hok; leng5-jiok8 lin2 e5, tioh8 thoe3 in ki5-to2.  29). Lang5 sian3 li2 chit peng5 e5 chhui3-phoe2, chiu7 tioh8 oat8 hit peng5 ng3 i.  Lang5 theh8 lin2 e5 goa7-saN, lian5 lai7-saN ia7 boh8-tit tong3 i.  30). Hoan7-na7 kiu5 li2 e5 tioh8 hou7 i; theh8 li2 e5 mih8 e5, boh8-tit koh ka7 i tho2.  31). Lin2 ai3 lang5 chaiN2-iuN7 khoan2-thai7 lin2, ia7 tioh8 an2-ni khoan2-thai7 lang5.  32). Lin2 na7 thiaN3 hiah-e5 thiaN3 lin2 e5, u7 sim2-mih8 un-hui7? in-ui7 phaiN2 lang5 ia7 si7 thiaN3 hiah-e5 thiaN3 in e5 lang5.  33). Lin2 na7 ho2 khoan2-thai7 hiah-e5 ho2 khoan2-thai7 lin2 e5, u7 sim2-mih8 un-hui7? in-ui7 phaiN2 lang5 ia7 si7 an2-ni kiaN5.  34). Lin2 na7 chioh hiah-e5 u7 thang ng3-bang7 i heng5 e5, u7 sim2-mih8 un-hui7? in-ui7 phaiN2 lang5 ia7 chioh phaiN2 lang5, ai3 in chiau3 siau3-giah8 lai5 heng5.  35). Na7-si7 lin2 tioh8 thiaN3 lin2 e5 tui3-tek8 ho2 khoan2-thai7 in; chioh lang5 ia7 bo5 choat8-bang7; lin2 e5 po3-siuN2 chiu7 toa7, koh lin2 beh choe3 Chi3-koaiN5-e5 e5 kiaN2-ji5; in-ui7 I ho2 khoan2-thai7 bong5-un kap phaiN2 e5 lang5.  36). Sou2-i2 lin2 tioh8 u7 lin5-bin2, chhin-chhiuN7 lin2 e5 Pe7 e5 lin5-bin2 chit8 iuN7.  37). Boh8-tit phoe-pheng5 lang5, chiu7 bo5 tu2-tioh8 phoe-pheng5; boh8-tit chek-choe7 lang5, chiu7 bo5 tu2-tioh8 chek-choe7; lin2 pang3 lang5 soah, chiu7 beh pang3 lin2 soah;  38). hou7 lang5, chiu7 beh hou7 lin2; beh eng7 chiok-giah8 e5 tau2, jih8, io5, hou7 i chat8 kau3 poaN5-chhut-lai5, piaN3 ti7 lin2 e5 saN-a2-phe3.  In-ui7 lin2 eng7 sim2-mih8 niu5 lai5 niu5, ia7 beh an2-ni to3 niu5 hou7 lin2.
	39). Koh eng7 phi3-ju7 ka7 in kong2, ChhiN-mi5 e5 oe7 ka7 chhiN-mi5 e5 chhoa7 lou7 mah?  Nng7-e5 kiam2 boe7 long2 poah8-loh8 ham7-khiN mah?  40). Hak8-seng boe7-oe7 poaN5-ke3 sian-siN; chong2-si7 kiN3-na7 chiaN5 choe3 chiau5-pi7 e5 beh chhin-chhiuN7 i e5 sian-siN.  41). Koh li2 chaiN2-iuN7 khoaN3-kiN3 hiaN-ti7 bak8-chiu lai7 e5 chhau2-a2-iu3, ia7 bo5 siuN7 li2 bak8-chiu lai7 e5 iN5-a2-chha5 ah?  42). A2-si7 beh thai2 oe7 ka7 li2 e5 hiaN-ti7 kong2, HiaN-ti7 ah, li2 bak8-chiu lai7 e5 chhau2-a2-iu3 hou7 goa2 ka7 li2 theh8-khi3, ia7 pun2-sin bo5 khoaN3-kiN3 li2 bak8-chiu lai7 e5 iN5-a2-chha5 ah?  Ke2-ho2 e5 lang5 ah, tai7-seng theh8-khi3 li2 bak8-chiu lai7 e5 iN5-a2-chha5, chiah oe7 beng5-beng5 khoaN3-kiN3 thang theh8-khi3 hiaN-ti7 bak8-chiu lai7 e5 chhau2-a2-iu3.  43). In-ui7 bo5 u7 ho2 chhiu7 kiat phaiN2 ke2-chi2; ia7 bo5 u7 phaiN2 chhiu7 kiat ho2 ke2-chi2.  44). In-ui7 tak8 chang5 chhiu7 tui3 i ka-ki7 e5 ke2-chi2 lai5 bat i; chhi3-phe3 lai7 bo5 lang5 ban2 bu5-hoa-ko2, chhau2-chhi3 lai7 bo5 lang5 tiah phu5-to5.  45). Ho2 lang5 tui3 i e5 sim sou2 chek-chu7 e5 ho2 lai5 hoat-chhut ho2; phaiN2 lang5 tui3 i sou2 chek-chu7 e5 phaiN2 lai5 hoat-chhut phaiN2; in-ui7 tui3 sim sou2 chhiong-moa2 e5, chhui3 chiu7 kong2 chhut.
	46). Lin2 siaN2-su7 chheng-hou7 goa2, Chu2 ah, Chu2 ah, ia7 bo5 kiaN5 goa2 sou2 kong2 e5 ah?  47). KiN3-na7 chiu7-kun7 goa2, thiaN goa2 chiah e5 oe7 lai5 kiaN5 i e5 lang5, goa2 beh po3 lin2 chai hit e5 lang5 chhin-chhiuN7 sim2-mih8.  48). I si7 chhin-chhiuN7 lang5 khi2 chhu3, kut8 hou7 i chhim, he7 toe7-ki ti7 chioh8-poaN5 teng2; toa7 chui2 chit8-e7 kau3, khoe lau5 chhiong-tioh8 chhu3, boe7-oe7 io5-tang7 i, in-ui7 i khi2-tit ho2.  49). Na7-si7 thiaN-liau2 bo5 kiaN5 e5 lang5, si7 chhin-chhiuN7 lang5 khi2 chhu3 ti7 thou5-teng2, bo5 he7 toe7-ki; khoe lau5 chhiong-tioh8 i, chiu7 to2; hit keng chhu3 e5 to2-hoai7 si7 siong-tiong7.

[7]	Ia5-sou kong2 hou7 peh-siN3 thiaN e5 oe7 long2 beng5-pek8, chiu7 jip8 Ka-pek-long5.
	2). U7 chit8 e5 pe2-chong2 sou2 tui3-tiong7 e5 lou5-pok8 hoan7-tioh8 piN7, teh-beh si2.  3). Pe2-chong2 thiaN-kiN3 Ia5-sou e5 su7, chiu7 chhe Iu5-thai3 e5 tiuN2-lo2 kui2-na7 lang5, kiu5 I lai5 kiu3 i e5 lou5-pok8.  4). In chiu7-kun7 Ia5-sou chhiat-chhiat kiu5 I kong2, Chit lang5 oe7 kham-tit li2 ka7 i kiaN5 chit e5 tai7-chi3;  5). in-ui7 i thiaN3 lan2 e5 peh-siN3, koh pun2-sin thoe3 lan2 khi2 hoe7-tng5.  6). Ia5-sou kap in khi3.  Li7 chhu3 bo5 joa7 hng7, pe2-chong2 chhe kui2-na7 e5 peng5-iu2 chiu7-kun7 I, ka7 I kong2, Chu2 ah, m7 thang lo5-hoan5; li2 kau3 goa2 e5 chhu3 goa2 tng boe7 khi2;  7). goa2 ia7 liah8 choe3 ka-ki7 boe7 kham-tit chiu7-kun7 li2; li2 na7 kong2 chit8 ku3 oe7, goa2 e5 lou5-pok8 chiu7 oe7 ho2.  8). In-ui7 goa2 ia7 si7 hou7 lang5 koan2 e5 lang5, ia7 u7 peng hou7 goa2 koan2; ka7 chit-e5 kong2, Khi3, i chiu7 khi3; ka7 hit-e5 kong2, Lai5, i chiu7 lai5; ka7 goa2 e5 lou5-pok8 kong2, KiaN5 an2-ni, i chiu7 kiaN5 an2-ni.  9). Ia5-sou thiaN-kiN3 chiah e5 oe7 chiu7 ki5-koai3 i, oat8-tng2-sin ka7 te3 I e5 cheng3 lang5 kong2, Goa2 ka7 lin2 kong2, chhin-chhiuN7 chit ho7 e5 sin3 lian5 I2-sek-liat8 tiong goa2 iau2-be7 bat tu2-tioh8.  10). Sou2 chhe e5 lang5 to3-khi3 kau3 chhu3, khoaN3-kiN3 lou5-pok8 i2-keng ho2-ho2.
	11). Koh bo5 joa7 ku2 Ia5-sou khi3 chit8 e5 siaN5 mia5 kio3 Na2-in; I e5 hak8-seng kap kui tin7 lang5 kap I tang5 kiaN5.  12). Beh kun7 siaN5-mng5, tu2-tng7 u7 lang5 kng chit8 e5 si2-lang5 chhut-lai5, i e5 lau7-bu2 kou-kou siN chit e5 kiaN2, koh si7 chiu2-koaN2.  SiaN5-lai7 u7 choe7-choe7 lang5 teh sang3 i.  13). Chu2 khoaN3-kiN3 chiu7 lin5-bin2 i, ka7 i kong2, Boh8-tit hau2.  14). Chiu7 oa2-khi3, bong hit-e5 khoa3 sin-si e5 ke3, kng e5 lang5 theng5-kha; I chiu7 kong2, Siau3-lian5 lang5 ah, goa2 ka7 li2 kong2, Khi2-lai5.  15). Si2 e5 lang5 chiu7 khi2-lai5 che7, soa3 kong2 oe7.  16). Ia5-sou chiu7 chiong i hou7 i e5 lau7-bu2.  Cheng3 lang5 long2 kiaN-hiaN5, kui eng5-kng Siong7-te3 kong2, Toa7 sian-ti u7 heng-khi2 ti7 lan2 tiong-kan; koh kong2, Siong7-te3 u7 khoaN3-kou3 I e5 peh-siN3.  17). Tui3 an2-ni Ia5-sou chit e5 mia5-siaN pian3 thoan5 ti7 Iu5-thai3 kap chiu-ui5 e5 toe7-hng.
	18). Iok-han7 e5 hak8-seng chiong chiah e5 su7 long2-chong2 po3 in e5 sian-siN chai.  19). I chiu7 kio3 i e5 hak8-seng nng7 lang5 lai5, chhe in chiu7-kun7 Chu2 kong2, Sou2 beh lai5 e5 si7 li2 mah?  A2-si7 goan2 tioh8 ng3-bang7 pat8 lang5 ah?  20). Hit nng7 lang5 i2-keng kau3, chiu7 kong2, KiaN5 soe2-le2 Iok-han7 chhe goan2 chiu7-kun7 li2, kong2, Beh lai5 e5 si7 li2 mah?  A2-si7 goan2 tioh8 ng3-bang7 pat8 lang5 ah?  21). Hit si5 Ia5-sou i-ho2 choe7-choe7 phoa3-piN7 e5, thang3-thiaN3 e5, hoan7-tioh8 kui2 e5, koh hou7 choe7-choe7 chhiN-mi5 e5 tit-tioh8 khoaN3-kiN3.  22). Chiu7 in3 kong2, Lin2 tioh8 khi3, chiong lin2 sou2 khoaN3-kiN3 sou2 thiaN-kiN3 e5 po3 Iok-han7 chai; chiu7-si7 chhiN-mi5 e5 khoaN3-kiN3, pai2-kha e5 kiaN5, thai2-ko e5 chheng-khi3, chhau3-hi7-lang5 e5 thiaN-kiN3, si2 e5 lang5 koh-oah8, song3-hiong lang5 tit-tioh8 thiaN hok-im;  23). kiN3-na7 bo5 ti7 goa2 lai5 tioh8-tak e5, u7 hok-khi3.
	24). Iok-han7 sou2 chhe e5 lang5 khi3-liau2, Ia5-sou chiah the5-khi2 Iok-han7, tui3 cheng3 lang5 kong2, Lin2 cheng5 chhut-khi3 khong3-ia2, beh khoaN3 sim2-mih8? si7 lou5-tek hou7 hong chhe tin2-tang7 mah?  25). Lin2 chhut-khi3 beh khoaN3 sim2-mih8? si7 lang5 chheng7 iu3-nng2 e5 i-chiuN5 mah? Li2 khoaN3, chheng7 saN hang5-ngou2 hiong2-siu7 ian3-lok8 e5 si7 ti7 ong5-kiong.  26). An2-ni, lin2 chhut-khi3 beh khoaN3 sim2-mih8? sian-ti lang5 mah? Si7 lah, goa2 ka7 lin2 kong2, ia7 si7 khah iaN5-ke3 sian-ti e5.  27). Chit lang5 chiu7-si7 keng-nih8 sou2 chi2 e5, kong2,
	Li2 khoaN3, goa2 chhe goa2 e5 su3-chia2 ti7 li2 e5 bin7-cheng5,
	I beh ti7 li2 e5 thau5-cheng5 pi7-pan7 li2 e5 lou7.
28). Goa2 ka7 lin2 kong2, Hu7-jin5-lang5 sou2 siN be7 u7 khah toa7 Iok-han7 e5; chong2-si7 ti7 Siong7-te3 kok e5 bi5-soe3 e5 iau2 khah toa7 i.  29). Cheng3 peh-siN3 kap thiu-hiong3 e5 lang5, i2-keng siu7 Iok-han7 e5 soe2-le2, chit8-e7 thiaN-kiN3 che, chiu7 chheng-hou Siong7-te3 choe3 gi7.  30). Na7-si7 Hoat-li7-sai3 lang5 kap ka3 lut8-hoat e5 sian-siN bo5 siu7 i e5 soe2-le2, ka-ki7 phah-bo5 Siong7-te3 e5 chi2-i3.  31). Chu2 kong2, Chit se3-tai7 e5 lang5, goa2 beh eng7 sim2-mih8 lai5 pi2-pheng7 in?  In si7 chhin-chhiuN7 sim2-mih8 ah?  32). Si7 chhin-chhiuN7 gin2-na2 che7 ti7 koe-chhi7-nih8, saN kio3 kong2, Goan2 tui3 lin2 pun5 tat8-a2, lin2 bo5 thiau3-bu2; goan2 bat pi-ai, lin2 bo5 thi5-khau3.  33). In-ui7 kiaN5 soe2-le2 e5 Iok-han7 lai5, bo5 chiah8 piaN2 bo5 lim chiu2, lin2 chiu7 kong2, I hoan7-tioh8 kui2.  34). Jin5-chu2 lai5 ia7 chiah8 ia7 lim, lin2 chiu7 kong2, I si7 tham-chiah8 houN3-chiu2 e5 lang5, thiu-hiong3 e5 kap phaiN2 lang5 e5 peng5-iu2.  35). Na7-si7 Ti3-hui7 tui3 i e5 cheng3 kiaN2 hian2-beng5 i si7 tioh8.
	36). U7 chit8 e5 Hoat-li7-sai3 lang5 chhiaN2 Ia5-sou saN-kap chiah8.  I chiu7 jip8 Hoat-li7-sai3 lang5 e5 chhu3 che7 toh.  37). Tu2-tng7 siaN5-lai7 u7 chit8 e5 phaiN2 hu7-jin5-lang5, chai I che7 toh ti7 Hoat-li7-sai3 lang5 e5 chhu3, chiu7 toa3 toe2 hiuN-iu5 e5 gek8-koan3 lai5;  38). khia7 ti7 Ia5-sou e5 au7-bin7, oa2 I e5 kha teh thi5-khau3; u7 bak8-sai2 tih-tam5 I e5 kha, chiu7 eng7 i e5 thau5-mng5 chhit i; koh chiap8-chiap8 chim I e5 kha, eng7 hiuN-iu5 boah i.  39). ChhiaN2 Ia5-sou e5 Hoat-li7-sai3 lang5 khoaN3-kiN3 an2-ni, sim-lai7 siuN7 kong2, Chit lang5 na7 si7 sian-ti, tek-khak oe7 chai bong I e5 lang5 si7 chi7-chui7, koh si7 sim2-mih8 ho7 e5 hu7-jin5-lang5, chiu7-si7 phaiN2 lang5.  40). Ia5-sou in3 i kong2, Se-bun5, goa2 u7 oe7 beh ka7 li2 kong2. Se-bun5 kong2, Sian-siN, chhiaN2 li2 kong2.  41). I chiu7 kong2, Bou2 e5 che3-chu2 u7 nng7 lang5 khiam3 i e5 che3, chit8-e5 khiam3 i gou7-pah e5 gun5-a2, chit8-e5 khiam3 i gou7-chap8.  42). In ki3-jian5 bo5 thang heng5, che3-chu2 chiu7 sia3-bian2 in nng7 lang5.  An2-ni, chiu7 ta2-loh8 chit8-e5 khah thiaN3 che3-chu2 ah?  43). Se-bun5 in3 kong2, Goa2 phah-sng3 si7 hit-e5 hou7 i sia3-bian2 khah choe7 e5.  Ia5-sou ka7 i kong2, Li2 sou2 toan3 e5 si7 tioh8.  44). Chiu7 oat8 thau5 ng3 hu7-jin5-lang5, ka7 Se-bun5 kong2, Li2 khoaN3-kiN3 chit e5 hu7-jin5-lang5 bo5?  Goa2 jip8 li2 e5 chhu3, li2 bo5 eng7 chui2 hou7 goa2 soe2 kha; na7-si7 i eng7 bak8-sai2 tih-tam5 goa2 e5 kha, eng7 thau5-mng5 chhit i.  45). Li2 bo5 ka7 goa2 chim; tok8-tok8 i tui3 goa2 jip8-lai5 e5 si5 chim goa2 e5 kha bo5 soah.  46). Li2 bo5 eng7 iu5 boah goa2 e5 thau5-khak; na7-si7 i eng7 hiuN-iu5 boah goa2 e5 kha.  47). Sou2-i2 goa2 ka7 li2 kong2, I choe7-choe7 e5 choe7-koa3 i2-keng sia3-bian2, in-ui7 i e5 thiaN3 si7 choe7; na7-si7 tit-tioh8 sia3-bian2 chio2 e5, i e5 thiaN3 ia7 si7 chio2.  48). Chiu7 ka7 hu7-jin5-lang5 kong2, Li2 e5 choe7 sia3 lah.  49). Tang5 toh e5 lang5 sim-lai7 kong2, Chit-e5 teh sia3 choe7 e5 si7 sim2-mih8 lang5?  50). Ia5-sou tui3 hu7-jin5-lang5 kong2, Li2 e5 sin3 u7 kiu3 li2; choe3 li2 an-sim to3-khi3.

[8]	Ke3 bo5 kui2 jit8 Ia5-sou si3-koe3 kiaN5 tak8 e5 siaN5 tak8 e5 hiuN-sia7, soan-thoan5 lai5 po3-iong5 Siong7-te3 kok e5 hok-im; chap8-ji7 e5 hak8-seng ia7 kap I khi3;  2). ia7 u7 kui2-na7 e5 hu7-jin5-lang5, u7-e5 bat hoan7-tioh8 kui2, u7-e5 u7 phoa3-piN7, taN i2-keng tit-tioh8 i-ho2; ki5-tiong u7 Boat8-tai7-liap8 e5 Ma2-li7-a, bat u7 chhit e5 kui2 tui3 i chhut-khi3;  3). koh u7 Hi-lut8 e5 koan2-ke Khou2-sat e5 bou2 Iok-a-na2; koh u7 Sou-sat-na2; i2-goa7 iau2 u7 choe7-choe7 hu7-jin5-lang5, long2 eng7 in sou2 u7 e5 lai5 hok8-sai7 in.
	4). U7 choe7-choe7 lang5 chu7-chip8, koh u7 lang5 tui3 tak8 e5 siaN5 lai5 chiu7-kun7 I;  5). hit si5 Ia5-sou siat phi3-ju7 ka7 in kong2, U7 ia7 cheng2 e5 chhut-khi3 ia7 cheng2.  Teh ia7 e5 si5, u7-e5 ka-lauh8 ti7 lou7-piN, hou7 lang5 sou2 tah8, thiN-tiong e5 pe-chiau2 it-chin7 chiah8 i.  6). U7-e5 ka-lauh8 ti7 chioh8-poaN5 teng2, hoat-khi3-lai5 chiu7 ta-khi3, in-ui7 bo5 lun7-tek8.  7). U7-e5 ka-lauh8 ti7 chhi3-a2 tiong, chhi3-a2 piN5-piN5 hoat-khi3-lai5, jia-pe3 i.  8). U7-e5 ka-lauh8 ti7 ho2 e5 thou2-toe7, hoat-khi2-lai5 kiat-sit8 kau3 chit8-pah pe7.  Chiah e5 oe7 kong2-liau2, chiu7 kio3 kong2, U7 hi7-khang thang thiaN e5, tioh8 thiaN.
	9). I e5 hak8-seng mng7 I chit e5 phi3-ju7 chaiN2-iuN7.  10). Ia5-sou kong2, Siong7-te3 kok e5 o3-biau7 hou7 lin2 chai; na7-si7 tui3 pat8 lang5 chiu7 eng7 phi3-ju7, beh hou7 in khoaN3, khoaN3 boe7 kiN3, thiaN ia7 boe7 hiau2-ngou7.  11). Chit e5 phi3-ju7 chiu7-si7 an2-ni: Cheng2-chi2 chiu7-si7 Siong7-te3 e5 to7-li2.  12). Ti7 lou7-piN e5, chiu7-si7 lang5 thiaN-kiN3 to7-li2; Mou5-kui2 chiu7 lai5, tui3 in e5 sim-lai7 chiong to7-li2 chhiuN2-khi3, bian2-tit in sin3 lai5 tit-tioh8 kiu3.  13). Ti7 chioh8-poaN5 teng2 e5, chiu7-si7 lang5 thiaN-liau2 hoaN-hi2 seng5-siu7 to7-li2; na7-si7 in bo5 kun, si7 chiam7-si5 sin3 na7-tiaN7, tu2-tioh8 chhi3-lian7 e5 si5 chiu7 poe7-biu7.  14). Loh8 ti7 chhi3-a2 lai7 e5, chiah-e5 chiu7-si7 lang5 thiaN-liau2 chiu7 khi3, hou7 chai7-siN e5 khoa3-lu7 he3-chai5 ian3-lok8 sou2 jia-pe3, chiu7 kiat m7 chiaN5 liap8.  15). Ti7 ho2 thou2-toe7 e5, chiah-e5 chiu7-si7 lang5 eng7 ho2 koh sian7-liong5 e5 sim thiaN to7-li2 lai5 chip-siu2 i, koh thun-lun2 lai5 kiat-sit8.
	16). Bo5 lang5 tiam2 teng eng7 khi3-ku7 lai5 kham3 i, a2-si7 he7 ti7 bin5-chhng5 e7, chiu7-si7 he7 ti7 teng-tai5 teng2, hou7 jip8-lai5 e5 lang5 khoaN3-kiN3 hit e5 kng.  17). In-ui7 bo5 u7 un2-bat8, ia7 chiong-lai5 bo5 lou7-hian7 e5; bo5 u7 pi3-bat8, chiong-lai5 bo5 hou7 lang5 chai koh lou7-hian7 e5.  18). Sou2-i2 lin2 tioh8 kin2-sin7 chaiN2-iuN7 lai5 thiaN; in-ui7 kiN3-na7 u7 e5, beh hou7 i; bo5 e5, lian5 i ka-ki7 liah8-choe3 u7 e5, ia7 beh ka7 i chhiuN2-khi3.
	19). Ia5-sou e5 lau7-bu2 kap hiaN-ti7 lai5 chiu7-kun7 I; in-ui7 lang5 choe7, boe7-tit kun7-oa2.  20). U7 lang5 ka7 I kong2, Li2 e5 lau7-bu2 kap li2 e5 hiaN-ti7 khia7 ti7 goa7-bin7, ai3 beh khoaN3 li2.  21). I in3 kong2, Goa2 e5 lau7-bu2 kap goa2 e5 hiaN-ti7 chiu7-si7 chiah e5 thiaN Siong7-te3 e5 to7-li2 lai5 kiaN5 e5 lang5.
	22). U7 chit8 jit8 Ia5-sou kap I e5 hak8-seng chiuN7 chun5, ka7 in kong2, Lan2 lai5 khi3 ou5 e5 hit peng5 hoaN7.  Chiu7 khui chun5.  23). KiaN5 e5 si5 Ia5-sou khun3-khi3.  U7 po3-thau5 hong phah-loh8-lai5 ou5-nih8, chun5-lai7 e5 chui2 chha-put-to moa2, chin7-chai7 gui5-hiam2.  24). Hak8-seng kun7-oa2, kio3 I chhiN2, kong2, Sian-siN ah, sian-siN ah, beh bo5 mia7 lah.  I chiu7 chhiN2, chek-pi7 hong kap hai2-eng2, hong eng2 chiu7 soah, ia7 piN5-tiaN7.  25). I chiu7 ka7 hak8-seng kong2, Lin2 e5 sin3 ti7 ta2-loh8?  In chiu7 kiaN-hiaN5 ki5-koai3, saN-kap kong2, Che si7 sim2-mih8 lang5, beng7-leng7 hong kap chui2, in ia7 sun7 I?
	26). Chun5 kau3 Keh-lah-sim lang5 e5 toe7-hng, chiu7-si7 Ka-li7-li7 e5 tui3-bin7.  27). Ia5-sou li7-khui chun5, chiuN7 hoaN7; u7 chit8 lang5 tui3 siaN5-nih8 chhut-lai5 tu2-tioh8 I, si7 hoan7-tioh8 kui2 e5, ku2-ku2 bo5 chheng7 saN bo5 tiam3 chhu3-lai7, tok8-tok8 tiam3 ti7 hun5-bong7 tiong.  28). KhoaN3-kiN3 Ia5-sou chiu7 au5-kio3, phak ti7 I e5 bin7-cheng5, toa7 siaN kong2, Chi3-koaiN5 Siong7-te3 e5 KiaN2 Ia5-sou, goa2 kap li2 u7 sim2-mih8 kan-siap8? kiu5 li2 boh8-tit khou2-chhou2 goa2.  29). In-ui7 Ia5-sou u7 beng7-leng7 sia5-sin5 tui3 hit e5 lang5 chhut-lai5.  In-ui7 sia5-sin5 siong5-siong5 liah8 i; lang5 eng7 thih-lian7 lian7 i, eng7 kha-khau3 khau3 i, lai5 kou3-siu2 i; i chiu7 chhoah-tng7 sou2 pak8 i e5 khi3-ku7, i hou7 kui2 koaN2 kau3 khong3-ia2.  30). Ia5-sou mng7 i kong2, Li2 kio3 sim2-mih8 mia5?  I kong2, IaN5; in-ui7 u7 choe7-choe7 kui2 jip8 i.  31). Kui2 kiu5 Ia5-sou boh8-tit hoan-hu3 in jip8 chhim-ian.  32). Ti7 hia u7 kui tin7 ti, ti7 soaN-nih8 teh tho2-chiah8.  Kui2 kiu5 I chun2 in jip8 hiah e5 ti.  Chiu7 chun2 in.  33). Kui2 chiu7 tui3 hit lang5 chhut-khi3, jip8 hiah e5 ti;  kui tin7 ti chiu7 chau2-loh8 soaN-phiaN5, chong5-loh8 ou5, kek-si2.  34). Kou3-ti e5 khoaN3-kiN3 chit e5 tai7-chi3 chiu7 chau2-khi3, po3 siaN5-lai7 kap hiuN-sia7 e5 lang5 chai.  35). In chiu7 chhut-lai5, ai3 khoaN3 chit e5 tai7-chi3; chiu7-kun7 Ia5-sou, tu2-tioh8 kui2 sou2 tui3 i chhut-lai5 hit lang5, chheng7 saN, hai7-chai7, che7 ti7 Ia5-sou kha-e7; in chiu7 kiaN.  36). KhoaN3-kiN3 e5 lang5 chiong hoan7-tioh8 kui2 e5 lang5 chaiN2-iuN7 tit-tioh8 kiu3 po3 in chai.  37). Keh-lah-sim si3-hng e5 lang5 long2 kiu5 Ia5-sou li7-khui in; in-ui7 in toa7 kiaN e5 ian5-kou3;  I chiu7 chiuN7 chun5 to3-tng2-khi3.  38). Kui2 sou2 tui3 i chhut-khi3 e5 lang5 kiu5 beh kap I khi3.  Na7-si7 Ia5-sou chhe i khi3 kong2,  39). To3-khi3 lin2 tau, chiong Siong7-te3 ui7-tioh8 li2 kiaN5 hiah toa7 e5 su7 pai5-liat8 hou7 lang5 chai.  I chiu7 khi3, pian3 siaN5 soan-thoan5 Ia5-sou ui7-tioh8 i sou2 kiaN5 hiah toa7 e5 su7.
	40). Ia5-sou to3-tng2-lai5 e5 si5 cheng3 lang5 chiap-lap8 I; in-ui7 in long2 teh theng3-hau7 I.  41). U7 chit8 lang5, mia5 Gai5-lou2, chiu7-si7 koan2 hoe7-tng5 e5, lai5 phak ti7 Ia5-sou e5 kha-e7, kiu5 I kau3 i e5 ke;  42). in-ui7 i u7 kou-siN e5 cha-bou2-kiaN2 iok-liok8 chap8-ji7 he3, teh-beh si2.  Ia5-sou khi3 e5 si5, cheng3 lang5 oe-khoeh I.
	43). U7 chit8 e5 hu7-jin5-lang5, hiat-lau7 chap8-ji7 ni5, in-ui7 chhiaN2 i-seng ke-he2 phoa3 kau3 liau2, bo5 chit8 lang5 oe7 i-ho2 i,  44). lai5 kau3 Ia5-sou e5 ka-chiah-au7, bong I saN-a2-ku e5 chhiu; hiat-lau7 chek-si5 chi2.  45). Ia5-sou kong2, Bong goa2 e5 si7 chi7-chui7?  Tai7-ke kong2 bo5; Pi2-tek kap tang5 kiaN5 e5 lang5 kong2, Sian-siN, cheng3 lang5 pek-oa2, khoeh-tioh8 li2.  46). Ia5-sou kong2, U7 lang5 bong goa2, in-ui7 goa2 chai u7 koan5-leng5 tui3 goa2 chhut.  47). Hu7-jin5-lang5 khoaN3 i khng3 boe7 bat8, ngiauh8-ngiauh8-chhoah lai5 phak ti7 I kha-e7; tng cheng3 lang5 e5 bin7-cheng5 kong2-beng5 bong I e5 ian5-kou3, kap i chaiN2-iuN7 liam5-piN ho2.  48). Ia5-sou ka7 i kong2, Hu7-jin5-lang5 ah, li2 e5 sin3 u7 kiu3 li2, choe3 li2 an-sim to3-khi3.
	49). I iau2 teh kong2 e5 si5, u7 lang5 tui3 koan2 hoe7-tng5 e5 e5 ke lai5 kong2, Li2 e5 cha-bou2-kiaN2 i2-keng si2, bian2 lo5-tong7 sian-siN.  50). Ia5-sou thiaN-kiN3 chiu7 in3 i kong2, M7 bian2 kiaN, chi2-u7 tioh8 sin3, i chiu7 tit-tioh8 kiu3.  51). I2-keng kau3 i e5 ke, ti7 Pi2-tek, Iok-han7, Nga2-kok, kap cha-bou2 gin2-na2 e5 pe7-bu2 i2-goa7, m7 chun2 pat8 lang5 kap I jip8-khi3.  52). Cheng3 lang5 teh thi5-khau3, ui7-tioh8 i lai5 tui5 heng; Ia5-sou kong2, Boh8-tit thi5-khau3, in-ui7 i m7 si7 si2, si7 teh khun3 na7-tiaN7.  53). In chiu7 thi2-chhio3 I, in-ui7 chai i i2-keng si2 lah.  54). Ia5-sou khan cha-bou2 gin2-na2 e5 chhiu2 kio3 kong2, Cha-bou2 gin2-na2, khi2-lai5.  55). I e5 sin5 hok8-to3, chek-si5 khi2-lai5; Ia5-sou hoan-hu3 hou7 i chiah8.  56). I e5 pe7-bu2 gong5-ngiah8;  Ia5-sou beng7-leng7 in bot8-tit chiong sou2 kiaN5 e5 ka7 lang5 kong2.

[9]	 Ia5-sou kio3 chap8-ji7 e5 hak8-seng long2 lai5, hou7 in u7 leng5-lek8 koan5-peng3, oe7 che3-ap long2-chong2 e5 kui2, i-ho2 piN7-cheng3.  2). Chiu7 chhe in khi3 thoan5 Siong7-te3 e5 kok, i-ho2 phoa3-piN7 lang5.  3). Koh tui3 in kong2, Boh8-tit toa3 lou7-hui3, boh8-tit koaiN2-a2, boh8-tit tah-lian5, boh8-tit kan-niu5, boh8-tit gun5, ia7 boh8-tit nng7 nia2 saN.  4). KiN3 sou2 jip8 e5 chhu3, tioh8 toa3 ti7 hia, ia7 tioh8 tui3 hia khi2-sin.  5). Hoan7-na7 m7 chiap-lap8 lin2 e5, chhut in e5 siaN5 e5 si5, tioh8 poaN7-khi3 lin2 kha-nih8 e5 thou5-hun2, lai5 kan-cheng3 in.  6). Hak8-seng chiu7 chhut-khi3, pian3-kiaN5 hiah e5 hiuN-sia7 thoan5 hok-im, tak8 sou2-chai7 i-piN7.
	7). Hun-hong e5 jin5-kun Hi-lut8 thiaN-kiN3 it-chhe3 e5 su7, chiu7 put-chi2 tiu5-tu5, in-ui7 u7 lang5 kong2, Iok-han7 tui3 si2-lang5 tiong koh-oah8;  8). u7-e5 kong2, I2-li7-a chhut-hian7; ia7 u7-e5 kong2, kou2-cha2 e5 sian-ti chit8 lang5 koh-oah8.  9). Na7-si7 Hi-lut8 kong2, Iok-han7 goa2 i2-keng ka7 i thai5-thau5; taN goa2 thiaN-kiN3 I chit ho7 su7, che si7 sim2-mih8 lang5?  Chiu7 chhe7 ki-hoe7 ai3 khoaN3-kiN3 I.
	10). Su3-tou5 to3-lai5, chiong in sou2 kiaN5 e5 pai5-liat8 hou7 Ia5-sou thiaN.  Ia5-sou chiu7 chhoa7 in the3-khui kau3 chit8 e5 siaN5, mia5 Pek-sai3-tai7.  11). Na7-si7 cheng3 lang5 chai chiu7 te3 I; I chiap-lap8 in, tui3 in kang2-lun7 Siong7-te3 e5 kok; hoan7-na7 khiam3-eng7 i-piN7, chiu7 ka7 i i.  12). Jit8 beh loh8, chap8-ji7 e5 hak8-seng lai5 ka7 I kong2, ChhiaN2 si3-soaN3 cheng3 lang5, hou7 in khi3 si3-ui5 e5 hiuN-sia7 kap soaN-tiuN5 tau5-hioh siat-hoat chiah8; in-ui7 lan2 chia si7 khong3-ia2 e5 sou2-chai7.  13). Ia5-sou tui3 in kong2, Lin2 hou7 in chiah8.  In kong2, Goan2 na7 bo5 khi3 thoe3 chiah e5 cheng3 lang5 boe2 chiah8, chiu7 put-ko3 u7 gou7 e5 piaN2, nng7 be2 hi5 na7-tiaN7.  14). In-ui7 hiah e5 lang5 iok-liok8 u7 gou7-chheng.  Ia5-sou tui3 hak8-seng kong2, Hou7 cheng3 lang5 che7 kui liat8, mui2 liat8 gou7-chap8 lang5.  15). Hak8-seng chiau3 an2-ni kiaN5, hou7 cheng3 lang5 long2 che7.  16). Ia5-sou theh8 gou7 e5 piaN2 nng7 be2 hi5, ng3 thiN chiok-sia7 lai5 peh i, hou7 hak8-seng pai5 ti7 cheng3 lang5 e5 bin7-cheng5.  17). Long2 chiah8 kau3 pa2; khioh sou2 chhun e5 sut-a2 chap8-ji7 kheng.
	18). Ia5-sou ka-ki7 teh ki5-to2, hak8-seng kap I ti7 hia; I chiu7 mng7 in kong2, Cheng3 lang5 kong2 goa2 si7 chi7-chui7?  19). In3 kong2, si7 kiaN5 soe2-le2 e5 Iok-han7; ia7 u7 lang5 kong2, si7 I2-li7-a; koh u7 lang5 kong2, si7 kou2-cha2 e5 sian-ti chit8 lang5 koh-oah8.  20). I ka7 in kong2, Na7-si7 lin2 kong2 goa2 si7 chi7-chui7?  Pi2-tek in3 kong2, Si7 Siong7-te3 e5 Ki-tok.  21). I chiu7 kim3-kai3 in boh8-tit chiong che ka7 lang5 kong2;  22). soa3 kong2, Jin5-chu2 tek-khak tioh8 siu7 choe7-choe7 kan-khou2, hou7 chiah e5 tiuN2-lo2, che3-si-thau5, keng-hak8-su7 sou2 khi3-sak, koh siu7 hai7-si2, te7 saN jit8 koh-oah8.  23). Koh tui3 cheng3 lang5 kong2, Na7 u7 lang5 ai3 te3 goa2, chiu7 tioh8 khoaN3-bo5 ka-ki7, jit8-jit8 gia5 i e5 sip8-ji7-ke3 lai5 te3 goa2.  24). In-ui7 kiN3-na7 ai3 kiu3 i e5 siN3-mia7 e5 beh sit-loh8 i; chong2-si7 kiN3-na7 ui7-tioh8 goa2 lai5 sit-loh8 i e5 siN3-mia7 e5 teh-beh kiu3 i.  25). In-ui7 lang5 na7 tit-tioh8 choan5 se3-kai3 lai5 sit-loh8 ka-ki7, sun2-hoai7 ka-ki7, u7 sim2-mih8 li7-ek ah?  26). KiN3-na7 liah8 goa2 kap goa2 e5 oe7 choe3 kian3-siau3 e5, Jin5-chu2 eng7 ka-ki7 kap Pe7 kap seng3 thiN-sai3 e5 eng5-kng lai5 e5 si5, ia7 beh liah8 hit lang5 choe3 kian3-siau3.  27). Goa2 chin-sit8 ka7 lin2 kong2, Khia7 ti7 chia e5, u7 lang5 iau2-be7 si2, beh khoaN3-kiN3 Siong7-te3 e5 kok.
	28). Kong2 chiah e5 oe7 liau2-au7 chha-put-to poeh jit8, Ia5-sou toa3 Pi2-tek, Iok-han7, Nga2-kok saN-kap chiuN7 soaN ki5-to2.  29). Ki5-to2 e5 si5 I e5 bin7-mau7 u7 koh-iuN7, I e5 saN peh8, koh kng na3-na3.  30). Hut-jian5 u7 nng7 lang5 kap I kong2 oe7, chiu7-si7 Mou5-se I2-li7-a.  31). In ti7 eng5-kng chhut-hian7, tam5-lun7 I e5 ke3-si3, chiu7-si7 I ti7 Ia5-lou7-sat-leng2 sou2 beh lek8-ke3 e5.  32). Pi2-tek kap tang5 ti7-teh e5 lang5 ia3-sian7 bin5-khi3; kau3 in cheng-sin5, chiu7 khoaN3-kiN3 Ia5-sou e5 eng5-kng, i2-kip8 kap I khia7-teh hit nng7 lang5.  33). Tng hit nng7 lang5 li7-piat8 I e5 si5, Pi2-tek tui3 Ia5-sou kong2, Sian-siN, lan2 ti7 chia chin ho2; goan2 lai5 tah saN keng liau5-a2, chit8 keng hou7 li2, chit8 keng hou7 Mou5-se, chit8 keng hou7 I2-li7-a; si7 m7 chai i sou2 kong2 e5.  34). Kong2 chiah e5 oe7 e5 si5, u7 hun5 ta3 in; in jip8 ti7 hun5-lai7 chiu7 kiaN.  35). U7 siaN tui3 hun5-nih8 chhut, kong2, Chit-e5 si7 goa2 e5 KiaN2, goa2 sou2 keng2 e5; lin2 tioh8 thiaN I.  36). Hit e5 siaN i2-keng chhut, chiu7 khoaN3-kiN3 Ia5-sou ka-ki7 ti7-teh.  Hak8-seng cheng7-cheng7; hit si5 bo5 chiong sou2 khoaN3-kiN3 e5 ka7 lang5 kong2.
	37). Keh jit8 in loh8 soaN e5 si5, u7 kui tin7 lang5 lai5 chih I.  38). Chiong5-tiong u7 chit8 lang5 toa7 siaN kio3 kong2, Sian-siN ah, kiu5 li2 khoaN3 goa2 e5 kiaN2, i si7 goa2 kou-siN e5.  39). U7 sin5 liah8 i, chiu7 liam5-piN au5-kio3, hou7 i thiu-chhoah kau3 lau5 noa7, koh tang7-tang7 siong i; li7-khui i sit8-chai7 oh.  40). Goa2 bat kiu5 li2 e5 hak8-seng koaN2 i, ia7 in boe7-oe7.  41). Ia5-sou in3 kong2, HaiN3 ah, m7 sin3 koh poe7-gek8 e5 se3-tai7 ah, goa2 kap lin2 toa3, thun-lun2 lin2, beh kau3 joa7 ku2 ah?  Tioh8 chhoa7 li2 e5 kiaN2 lai5 chia.  42). Lai5 e5 si5 kui2 siak hou7 i to2, hou7 i toa7 thiu-chhoah.  Ia5-sou chiu7 chek-pi7 sia5-sin5, i-ho2 hit e5 gin2-na2, kau hou7 i e5 lau7-pe7.  43). Cheng3 lang5 long2 gong5-ngiah8 Siong7-te3 e5 toa7 ui-giam5.
	Cheng3 lang5 ki5-koai3 I sou2 choe3 long2-chong2 e5 su7, hit si5 Ia5-sou tui3 I e5 hak8-seng kong2,  44). Chiah e5 oe7 lin2 tioh8 thiaN khi3 loh8-hi7; in-ui7 Jin5-chu2 beh tu2-tioh8 ke3-sang3 ti7 lang5 e5 chhiu2.  45). Hak8-seng boe7 hiau2-ngou7 chit e5 oe7, si7 tui3 in un2-bat8, hou7 in boe7 beng5-pek8; in ia7 m7 kaN2 eng7 chit e5 oe7 mng7 I.
	46). Hak8-seng tiong siN-khi2 pian7-lun7, khoaN3 chi7-chui7 beh choe3 toa7.  47). Na7-si7 Ia5-sou khoaN3-chhut in sim-lai7 sou2 pian7-lun7, chiu7 khan chit8 e5 gin2-na2 hou7 i khia7 ti7 sin-piN,  48). chiah ka7 in kong2, KiN3-na7 ui7-tioh8 goa2 e5 mia5 chiap-lap8 chit e5 gin2-na2 e5 chiu7-si7 chiap-lap8 goa2; kiN3-na7 chiap-lap8 goa2 e5 si7 chiap-lap8 chhe goa2 e5; in-ui7 lin2 cheng3 lang5 e5 tiong-kan te7 it bi5-soe3 e5, i si7 choe3 toa7 e5.
	49). Iok-han7 in3 kong2, Sian-siN, goan2 bat khoaN3-kiN3 chit8 lang5 eng7 li2 e5 mia5 koaN2 kui2; goan2 chiu7 kim3-chi2 i, in-ui7 i bo5 kap goan2 te3 li2.  50). Ia5-sou tui3 i kong2, Boh8-tit kim3-chi2 i, in-ui7 kiN3-na7 bo5 kong-kek lin2 e5 chiu7-si7 ui7 lin2.
	51). Ia5-sou siu7 chih-chiap chiuN7 thiN e5 jit8-ki5 beh kau3, chiu7 koat-i3 ng3 Ia5-lou7-sat-leng2 lai5 kiaN5, chhe su3-chia2 choe3-thau5 khi3;  52). in khi3 jip8 Sat-ma2-li7-a lang5 chit8 e5 hiuN-sia7, beh ka7 I pi7-pan7.  53). Na7-si7 in m7 chiap-lap8 I, in-ui7 I ng3 Ia5-lou7-sat-leng2 teh kiaN5.  54). I e5 hak8-seng Nga2-kok Iok-han7 khoaN3-kiN3 an2-ni, chiu7 kong2, Chu2 ah, li2 ai3 goan2 kio3 he2 tui3 thiN loh8-lai5 biat8 in mah?  55). Ia5-sou oat8-tng2-sin chek-pi7 in.  56). Tai7-ke chiu7 khi3 pat8 e5 hiuN-sia7.
	57). In kiaN5 lou7 e5 si5 u7 lang5 tui3 Ia5-sou kong2, Li2 bo5 lun7 ta2-loh8 khi3, goa2 beh te3 li2.  58). Ia5-sou ka7 i kong2, Hou5-li5 u7 khang, thiN-tiong e5 pe-chiau2 u7 siu7; tok8-tok8 Jin5-chu2 bo5 khoa3 thau5-khak e5 sou2-chai7.  59). Koh tui3 chit8 lang5 kong2, Te3 goa2.  Hit lang5 kong2, Chu2 ah, hou7 goa2 to3-khi3, seng bai5-chong3 goa2 e5 lau7-pe7.  60). Ia5-sou ka7 i kong2, Chhut-chai7 si2-lang5 bai5-chong3 in e5 si2-lang5; na7-si7 li2 tioh8 khi3 thoan5-po3 Siong7-te3 e5 kok.  61). Koh chit8 lang5 kong2, Chu2 ah, goa2 beh te3 li2; chong2-si7 chun2 goa2 seng khi3 kap ke-lai7 e5 lang5 saN-si5.  62). Ia5-sou tui3 i kong2, KiN3-na7 chhiu2 hoaN7 loe5-be2 lai5 khoaN3 au7-bin7 e5, bo5 hap8 ti7 Siong7-te3 e5 kok.

[10]	Chiah e5 tai7-chi3 liau2-au7, Chu2 koh siat-lip8 chhit-chap8 lang5, chit8 tui3 chit8 tui3 chhe in choe3-thau5 khi3 I sou2 beh kau3 tak8 e5 siaN5, tak8 e5 sou2-chai7;  2). tui3 in kong2, Thang siu-seng5 e5 si7 choe7, choe3-kang e5 si7 chio2; sou2-i2 lin2 tioh8 kiu5 hng5 Chu2 pek kang khi3 ka7 I siu-seng5.  3).Lin2 khi3 ah, goa2 chhe lin2 chhin-chhiuN7 iuN5-a2 jip8 chhai5-long5 e5 tiong-kan.  4). Boh8-tit toa3 chiN5-te7, boh8-tit tah-lian5, boh8-tit oe5; lou7-nih8 boh8-tit ka7 lang5 chheng2-an.  5). Bo5 lun7 jip8 sim2-mih8 chhu3, tioh8 tai7-seng kong2, Goan7 chit ke peng5-an.  6). Siat-su2 u7 hap8-gi5 tit-tioh8 peng5-an e5 lang5 ti7 hia, chiu7 lin2 e5 peng5-an oe7 kau3 ti7 i; na7 bo5, chiu7 to3 kui ti7 lin2.  7). Tioh8 tiam3 ti7 hit ke, lim-chiah8 in sou2 kiong-kip e5, in-ui7 choe3-kang lang5 kham-tit tit-tioh8 i e5 kang-chiN5; boh8-tit tui3 chit ke soa2 khi3 hit ke.  8). Bo5 lun7 jip8 sim2-mih8 siaN5, lang5 na7 chiap-lap8 lin2, tioh8 chiah8 in sou2 pai5 ti7 lin2 bin7-cheng5 e5.  9). SiaN5-lai7 u7 piN7 e5, tioh8 i-ho2 in, soa3 ka7 in kong2, Siong7-te3 kok kun7 lin2 lah.  10). Na7-si7 bo5 lun7 jip8 sim2-mih8 siaN5, lang5 m7 chiap-lap8 lin2, chiu7 tioh8 chhut-khi3 in e5 toa7 koe-lou7 kong2,  11). Lian5 lin2 e5 siaN5 e5 thou5-hun2, tiau5 ti7 goan2 e5 kha e5, goan2 ia7 tui3 lin2 chhit-khi3; chong2-si7 lin2 tioh8 chai Siong7-te3 e5 kok kun7 lah.  12). Goa2 ka7 lin2 kong2, Ti7 hit jit8 Sou2-to-ma2 pi2 hit e5 siaN5 iau2 khah khoai3 tam-tng.  13). Ko-liap8-sin3 ah, li2 u7 chai-e7! Pek-sai3-tai7 ah, li2 u7 chai-e7! in-ui7 ti7 lin2 tiong-kan sou2 kiaN5 chiah e5 koan5-leng5, na7 u7 kiaN5 ti7 Chhui-lo5 kap Se-tun3, chiu7 in cha2-cha2 chheng7 moa5-saN sam2 he2-hu che7-teh lai5 hoan2-hoe2.  14). Na7-si7 tng sim2-phoaN3 e5 si5 Chhui-lo5 kap Se-tun3 pi2 lin2 iau2 khah khoai3 tam-tng.  15). Ka-pek-long5 ah, li2 kiam2 oe7 tit-tioh8 ku2-khi2 kau3 thiN mah?  Li2 beh chhia loh8 im-hu2.  16). ThiaN lin2 e5 chiu7-si7 thiaN goa2; khi3-sak lin2 e5 chiu7-si7 khi3-sak goa2; khi3-sak goa2 e5 chiu7-si7 khi3-sak chhe goa2 e5.
	17). Hiah e5 chhit-chap8 lang5 to3-tng2-lai5 teh hoaN-hi2 kong2, Chu2 ah, eng7 li2 e5 mia5 kui2 ia7 hang5-hok8 goan2.  18). Ia5-sou ka7 in kong2, Goa2 u7 khoaN3-kiN3 Sat-tan3 chhin-chhiuN7 sih-na3 tui3 thiN poah8-loh8-lai5.  19). Goa2 i2-keng hou7 lin2 u7 koan5 thang tah8 choa5 kap giat-a2-thang5, koh iaN5-ke3 tui3-tek8 long2-chong2 e5 khui3-lat8; koat-toan3 bo5 chit8 hang7 oe7 hai7-tioh8 lin2.  20). Chong2-si7 boh8-tit in-ui7 chiah e5 sin5 hang5-hok8 lin2 lai5 hoaN-hi2; tioh8 in-ui7 lin2 e5 mia5 ki3 ti7 thiN-nih8 lai5 hoaN-hi2.
	21). Tng hit si5 Ia5-sou ti7 Seng3 Sin5 khoai3-lok8, kong2, Pe7 ah, thiN toe7 e5 Chu2, goa2 o-lo2 li2, in-ui7 li2 chiong chiah e5 su7 tui3 ti3-hui7 chhang-mia5 e5 u7 un2-bat8 i, tui3 soe3-kiaN2 u7 hian2-beng5 i; Pe7 ah, si7 lah, in-ui7 li2 khoaN3 an2-ni choe3 hoaN-hi2.  Ban7-hang7-u7 tui3 goa2 e5 Pe7 long2 kau-hu3 goa2;  22). Pe7 i2-goa7 bo5 chit8-e5 bat KiaN2 si7 chi7-chui7; KiaN2 kap KiaN2 sou2 ai3 beh chi2-si7 e5 i2-goa7, ia7 bo5 chit8-e5 bat Pe7 si7 chi7-chui7.  23). Chiu7 oat8-tng2-sin am3-chiN7 tui3 hak8-seng kong2, KhoaN3-kiN3 lin2 sou2 khoaN3-kiN3 e5, hiah e5 bak8-chiu u7 hok-khi3.  24). In-ui7 goa2 ka7 lin2 kong2, Cheng5 u7 choe7-choe7 sian-ti kap kun-ong5 ai3 khoaN3 lin2 sou2 khoaN3-kiN3 e5, ia7 bo5 khoaN3-kiN3, ai3 thiaN lin2 sou2 thiaN-kiN3 e5 , ia7 bo5 thiaN-kiN3.
	25). U7 chit8 e5 ka3 lut8-hoat e5 sian-siN khi2-lai5 chhi3 I kong2, Sian-siN ah, goa2 tioh8 chaiN2-iuN7 choe3 chiah oe7 tit-tioh8 eng2-oah8?  26). Ia5-sou tui3 i kong2, Ti7 lut8-hoat u7 ki3 sim2-mih8? Li2 thak8-liau2 chaiN2-iuN7?  27). I in3 kong2, Li2 tioh8 chin7-sim, chin7-seng3, chin7-lat8, chin7-i3 thiaN3 Chu2 li2 e5 Siong7-te3; ia7 tioh8 thiaN3 chhu3-piN chhin-chhiuN7 ka-ki7.  28). Ia5-sou ka7 i kong2, Li2 sou2 in3 e5 si7 tioh8; kiaN5 chit-e5, chiu7 oe7 oah8.  29). Na7-si7 i ai3 hian2-beng5 ka-ki7 choe3 tioh8, chiu7 tui3 Ia5-sou kong2, Chi7-chui7 si7 goa2 e5 chhu3-piN?  30). Ia5-sou in3 i kong2, U7 chit8 lang5 tui3 Ia5-lou7-sat-leng2 loh8-khi3 Ia5-li7-ko, tu2-tioh8 chhat8 pak i e5 i-chiuN5, phah i kau3 poaN3-si2, pang3 he7-teh, choe3 in khi3.  31). Chhau3-kham2 u7 chit8 e5 che3-si tui3 hit tiau5 lou7 loh8-khi3, khoaN3-kiN3 i, chiu7 siam2 tui3 hit peng5 ke3-khi3.  32). Koh u7 chit8 e5 Li7-bi7 lang5 kau3 hit sou2-chai7, khoaN3-liau2 iu5-goan5 tui3 hit peng5 ke3-khi3.  33). Tok8-tok8 u7 chit8 e5 Sat-ma2-li7-a lang5 kiaN5 lou7 tui3 hia ke3, khoaN3-kiN3 chiu7 lin5-bin2 i;  34). kun7-oa2, eng7 chiu2 thin5 ti7 i tioh8-siong e5 sou2-chai7, ka7 i pau-teh, chiong ka-ki7 e5 cheng-siN hou7 i khia5, chhoa7 i kau3 kheh-tiam3, lai5 chiau3-kou3 i.  35). Keh jit8 theh8 gun5-a2 nng7-e5 hou7 tiam3-chu2, kong2, Tioh8 chiau3-kou3 chit lang5; sou2-hui3 na7 khah ke, goa2 to3-tng2-lai5 chiah heng5 li2.  36). Chit saN lang5 tiong li2 phah-sng3 ta2-loh8 chit8-e5 choe3 tu2-tioh8 chhat8 hit lang5 e5 chhu3-piN?  37). I kong2, Lin5-bin2 i e5, chiu7-si7.  Ia5-sou ka7 i kong2, Li2 khi3, chiau3 an2-ni lai5 kiaN5.
	38). In kiaN5 e5 si5, Ia5-sou jip8 chit8 e5 hiuN-sia7; u7 chit8 e5 hu7-jin5-lang5, mia5 Ma2-tai7, chiap-lap8 I ti7 i e5 chhu3.  39). I u7 chit8 e5 chi2-be7, kio3 choe3 Ma2-li7-a, che7 ti7 Chu2 e5 kha-e7, lai5 thiaN I e5 oe7.  40). Ma2-tai7 in-ui7 chiap-thai7 in, tai7-chi3 choe7, sim bang5; chiu7-kun7 Ia5-sou kong2, Chu2 ah, goa2 e5 chi2-be7 pang3 goa2 ka-ki7 teh bong, li2 bo5 iau3-kin2 mah?  Tioh8 kah i lai5 chan7 goa2.  41). Na7-si7 Chu2 in3 kong2, Ma2-tai7 ah, Ma2-tai7 ah, li2 ui7-tioh8 choe7-choe7 tai7-chi3 khoa3-lu7 hun-chap8;  42). na7-si7 sou2 khiam3-eng7 e5 si7 chit8 hang7 na7-tiaN7; in-ui7 Ma2-li7-a i2-keng keng2-tioh8 ho2 e5 hun7-giah8, chiu7-si7 boe7 ka7 i chhiuN2-tit e5.

[11]	Ia5-sou ti7 chit8 sou2-chai7 ki5-to2, i2-keng soah, I e5 hak8-seng chit8 lang5 tui3 I kong2, Chu2 ah, ka3-si7 goan2 ki5-to2, chhin-chhiuN7 Iok-han7 ia7 bat ka3-si7 i e5 hak8-seng.  2). I chiu7 ka7 in kong2, Lin2 ki5-to2 e5 si5 tioh8 kong2, Pe7 ah, goan7 li2 e5 mia5 seng3; li2 e5 kok lim5-kau3;  3). goan2 e5 jit8-sit8 jit8-jit8 hou7 goan2;  4). sia3-bian2 goan2 e5 choe7, in-ui7 goan2 ia7 sia3-bian2 kou-hu7 goan2 e5 lang5; boh8-tit chhoa7 goan2 jip8 ti7 chhi3.
	5). Koh tui3 in kong2, Lin2 sim2-mih8 lang5 u7 peng5-iu2, li2 poaN3-mi5 khi3 chhe7 i, ka7 i kong2, Peng5-iu2 ah, theh8 saN e5 piaN2 chioh goa2:  6). in-ui7 goa2 u7 peng5-iu2 tui3 lou7-nih8 lai5 chhe7 goa2, goa2 bo5 mih8 thang chhiaN2 i.  7). I tui3 lai7-bin7 in3 kong2, Boh8-tit cho5-chak goa2; mng5 i2-keng koaiN, gin2-na2 kap goa2 ti7 chhng5-nih8; goa2 boe7 tit thang khi2-lai5 theh8 hou7 li2.  8). Goa2 ka7 li2 kong2, sui-jian5 bo5 ui7-tioh8 i choe3 peng5-iu2 khi2-lai5 theh8 hou7 i, iau2-ku2 ui7-tioh8 i e5 pek-chhiat beh khi2-lai5, chiau3 i sou2 khiam3-eng7 e5 hou7 i.  9). Goa2 koh ka7 lin2 kong2, Kiu5 chiu7 hou7 lin2; chhe7 chiu7 tu2-tioh8; phah mng5 chiu7 ka7 lin2 khui.  10). In-ui7 kiN3-na7 kiu5 e5 tit-tioh8, chhe7 e5 tu2-tioh8; phah mng5 e5 ka7 in khui.  11). Lin2 ta2-loh8 chit8-e5 choe3 pe7 e5, u7 kiaN2 lai5 tho2 piaN2, kiam2 beh chiong chioh8-thau5 hou7 i mah?  A2-si7 beh hi5, kiam2 beh chiong choa5 chun2-choe3 hi5 hou7 i mah?  12). A2-si7 tho2 nng7, kiam2 beh chiong giat-a2-thang5 hou7 i mah?  13). Lin2 chiah-e5 sui-jian5 phaiN2, iau2-ku2 oe7 hiau2-tit eng7 ho2 mih8 hou7 lin2 e5 kiaN2-ji5, ho5-hong3 lin2 ti7 thiN-nih8 e5 Pe7 kiam2 bo5 eng7 Seng3 Sin5 lai5 hou7 kiu5 I e5 lang5 mah?
	14). Ia5-sou koaN2 chit8 e5 e2-kau2 kui2; i2-keng chhut, e2-kau2 e5 chiu7 kong2 oe7; cheng3 lang5 ki5-koai3.  15). Lai7-tiong u7 kui2-na7 lang5 kong2, I koaN2 kui2 si7 kho3 kui2-ong5 Piat8-se-pok.  16). Koh u7 lang5 chhi3 I, tui3 I kiu5 tui3 thiN lai5 e5 sin5-jiah.  17). Ia5-sou chai in e5 i3-su3 chiu7 ka7 in kong2, Hoan7-na7 kok ka-ki7 cheng-piaN3, oe7 ti3-kau3 pha-hng, chhu3 chit8 keng chit8 keng to2-hoai7;  18). na7 Sat-tan3 ka-ki7 cheng-piaN3, i e5 kok thai2-tho2 khia7 oe7 tiau5? in-ui7 lin2 kong2 goa2 kho3 Piat8-se-pok koaN2 kui2.  19). Siat-su2 goa2 kho3 Piat8-se-pok koaN2 kui2, chiu7 lin2 e5 chu2-te7 koaN2 kui2, oa2-kho3 chi7-chui7 ah?  An2-ni in beh gi2-toan3 lin2.  20). Tok8-tok8 goa2 na7 kho3 Siong7-te3 e5 chhiu2 koaN2 kui2, chiu7 Siong7-te3 e5 kok i2-keng kau3 ti7 lin2.  21). Beng2 lang5 chheng7 khoe-kah kiah8 ke-si kou3-siu2 i e5 chhu3, i sou2 u7 e5 chiu7 an-un2.  22). Chong2-si7 pi2 i khah beng2 e5 kau3 lai5 iaN5 i, chiu7 chhiuN2 i sou2 oa2-kho3 choan5-hu3 e5 chian3-khi3, lai5 pun i e5 mih8-kiaN7.  23). Bo5 tang5 goa2 e5 chiu7-si7 tui3-tek8 goa2; bo5 kap goa2 siu-khioh e5 chiu7-si7 teh phah-soaN3.  24). Sia5-sin5 i2-keng li7-khui lang5, keng-ke3 bo5 chui2 e5 toe7, kiu5 an-hioh; bo5 tit-tioh8, chiu7 kong2, Goa2 beh to3-khi3 sou2 chhut-lai5 e5 chhu3.  25). Kau3 te3, chiu7 khoaN3-kiN3 piaN3-sau3 choe5-cheng2;  26). chiu7 khi3 koh toa3 chhit e5 sin5 pi2 ka-ki7 khah phaiN2, jip8-khi3 khia7-khi2.  Hit lang5 lou7-be2 e5 keng2-hong2 pi2 khi2-thau5 khah chham2.
	27). I kong2 chiah e5 oe7 e5 si5, cheng3 lang5 tiong u7 chit8 e5 hu7-jin5-lang5 toa7 siaN ka7 I kong2, SiN li2 e5 pak-tou2, hou7 li2 suh e5 lin-thau5 u7 hok-khi3 ah.  28). Na7-si7 Ia5-sou kong2, M7 tat8-tioh8 thiaN Siong7-te3 e5 to7-li2 lai5 siu2 e5 khah u7 hok-khi3.
	29). Lang5 chu7-chip8 na2 choe7, Ia5-sou chiu7 kong2, Chit se3-tai7 si7 phaiN2 e5 se3-tai7, in kiu5 sin5-jiah, na7-si7 tu5 Iok-na2 e5 sin5-jiah i2-goa7, bo5 beh sin5-jiah hou7 i.  30). In-ui7 Iok-na2 chiaN5-choe3 sin5-jiah lai5 hou7 Ni5-ni5-bi5 lang5, chhin-chhiuN7 an2-ni Jin5-chu2 ia7 beh chiaN5-choe3 sin5-jiah lai5 hou7 chit se3-tai7.  31). Lam5-hng e5 lu2-ong5 tng sim2-phoaN3 e5 si5, beh kap chit se3-tai7 e5 lang5 saN-kap khi2-lai5, soa3 gi2-tiaN7 chit se3-tai7 e5 choe7; in-ui7 i tui3 toe7 e5 kek8-thau5 lai5 thiaN Sou2-lo5-bun5 ti3-sek e5 oe7, ho5-hong3 ti7 chia u7 pi2 Sou2-lo5-bun5 khah toa7 e5.  32). Ni5-ni5-bi5 lang5 tng sim2-phoaN3 e5 si5 beh kap chit se3-tai7 e5  lang5 saN-kap khia7-khi2-lai5, soa3 gi2-tiaN7 chit se3-tai7 e5 choe7; in-ui7 in tui3 Iok-na2 sou2 thoan5 e5 lai5 hoan2-hoe2, ho5-hong3 ti7 chia u7 pi2 Iok-na2 khah toa7 e5.
	33). Bo5 lang5 tiam2 teng he7 ti7 un2-bat8 e5 sou2-chai7, a2-si7 ti7 tau2 e7; chiu7-si7 he7 ti7 teng-tai5 teng2, hou7 jip8-lai5 e5 lang5 khoaN3-kiN3 hit e5 kng.  34). Seng-khu e5 teng chiu7-si7 li2 e5 bak8-chiu; li2 e5 bak8-chiu na7 kim, chiu7 thong seng-khu ia7 kng; li2 e5 bak8-chiu na7 hoe, chiu7 seng-khu ia7 am3.  35). Sou2-i2 tioh8 kin2-sin7 kiaN-liau2 li2 lai7-bin7 e5 kng si7 am3.  36). Siat-su2 li2 thong seng-khu long2 kng, bo5 chit8 jiah am3, chiu7 beh oan5-choan5 kng, chhin-chhiuN7 teng e5 kng na3-na3 teh chio3 li2.
	37). Kong2 oe7 e5 si5 u7 Hoat-li7-sai3 lang5 chhiaN2 i saN-kap chiah8. Ia5-sou chiu7 jip8-khi3 che7.  38). Hit e5 Hoat-li7-sai3 lang5 khoaN3-kiN3 I be7 soe2 lai5 chiah8, chiu7 ki5-koai3.  39). Chu2 chiu7 tui3 i kong2, TaN lin2 Hoat-li7-sai3 lang5 chheng-khi3 poe kap poaN5 e5 goa7-bin7; na7-si7 lin2 lai7-bin7 chiu7 u7 chhiuN2-kiap kap ok-tok8 moa2-moa2.  40). Lin2 gong7 lang5 ah, chhong3-cho7 goa7-bin7 e5 kiam2 bo5 ia7 chhong3-cho7 lai7-bin7 mah?  41). Chong2-si7 tioh8 chiong chiah e5 lai7-bin7 e5 mih8 chin2-che3 lang5, chiu7 tak8 hang7 mih8 chai7 lin2 long2 chheng-khi3.
	42). Lin2 Hoat-li7-sai3 lang5 u7 chai-e7 ah! in-ui7 lin2 chiong pok8-ho5, un5-hiong, kap tak8 iuN7 e5 chhai3-soe chap8 hun7 thiu chit8 hun7, na7-si7 kong-gi7 kap thiaN3 Siong7-te3 e5 su7 chiu7 pang3 bo5 iau3-kin2; chong2-si7 chiah-e5 si7 eng-kai tioh8 kiaN5 e5, hiah-e5 ia7 m7 thang pang3-sak.  43). Lin2 Hoat-li7-sai3 lang5 u7 chai-e7 ah! in-ui7 lin2 ai3 hoe7-tng5 lai7 che7 koaiN5 ui7, koe-chhi7-nih8 hou7 lang5 chheng2-an.  44). Lin2 u7 chai-e7 ah! in-ui7 lin2 chhin-chhiuN7 un2-bat8 e5 bong7, lang5 kiaN5 ti7 hit teng2-bin7 m7 chai.
	45). U7 chit8 e5 ka3 lut8-hoat e5 sian-siN in3 I kong2, Sian-siN, li2 kong2 chiah e5 oe7 ia7 pou7-jiok8-tioh8 goan2.  46). Na7-si7 I kong2, Lin2 ka3 lut8-hoat e5 sian-siN ia7 u7 chai-e7 ah! in-ui7 lin2 chiong oh-tit taN e5 taN3 hou7 lang5 taN; na7-si7 lin2 pun2-sin bo5 eng7 chit8 ki chng2-thau5-a2 lai5 bong hiah e5 taN3.  47). Lin2 u7 chai-e7 ah! in-ui7 lin2 chhong3 sian-ti lang5 e5 bong7, ia7 lin2 e5 chou2 bat hai7-si2 in.  48). An2-ni, lin2 e5 chou2 sou2 choe3 e5, lin2 choe3 kan-cheng3, koh hoaN-hi2 i; in-ui7 in hai7-si2 in, ia7 lin2 chhong3 in e5 bong7.  49). Sou2-i2 Siong7-te3 e5 Ti3-hui7 u7 kong2, Goa2 beh chhe sian-ti kap su3-tou5 chiu7-kun7 in, ki5-tiong u7-e5 in beh hai7-si2 i, u7-e5 in beh khun2-tiok8 i;  50). ti3-kau3 tui3 chhong3-cho7 se3-kan i2-lai5 sou2 lau5 cheng3 sian-ti e5 huih long2 beh ka7 chit se3-tai7 tho2;  51). chiu7-si7 tui3 A-pek e5 huih kau3 Sat-ka-li7-a si2 ti7 tian7 kap toaN5 e5 tiong-kan e5 huih, sit8-chai7 ah, goa2 ka7 lin2 kong2, long2 beh tui3 chit se3-tai7 tho2.  52). Lin2 ka3 lut8-hoat e5 sian-siN u7 chai-e7 ah!  in-ui7 lin2 chiong chai-bat e5 so2-si5 kiah8-khi3; lin2 ka-ki7 m7 jip8, teh-beh jip8 e5 lang5 lin2 chiu7 chou2-tong3 i.
	53). Ia5-sou tui3 hia chhut-lai5 e5 si5, keng-hak8-su7 kap Hoat-li7-sai3 lang5 chhut-lat8 pek I, kek I kong2 khah choe7 oe7;  54). tng-tan2 I, ai3 liah8 I e5 oe7-phang7.

[12]	Hit si5 lang5 chu7-chip8 kui2-na7 ban7, ti3-kau3 saN thun2-tah8, Ia5-sou khui chhui3 tai7-seng tui3 I e5 hak8-seng kong2, Lin2 tioh8 ti5-hong5 Hoat-li7-sai3 lang5 e5 kaN3, chiu7-si7 ke2-ho2.  2). Bo5 u7 kham3-bat8 ia7 bo5 lou7-hian7 e5, un2-bat8 bo5 hou7 lang5 chai e5.  3). Sou2-i2 lin2 ti7 ou-am3 e5 tiong-kan sou2 kong2 e5, beh ti7 kng-beng5 hou7 lang5 thiaN-kiN3; lin2 ti7 bat8-pang5 aN3 hi7-khang-piN sou2 kong2 e5, beh po3-iong5 ti7 chhu3-teng2.  4). Goa2 e5 peng5-iu2 ah, goa2 ka7 lin2 kong2, Hai7-si2 lin2 seng-khu liau2-au7 boe7-oe7 choe3 pat8 hang7 e5, boh8-tit kiaN in.  5). Goa2 beh chi2-si7 lin2 sou2 tioh8 kiaN e5; tioh8 kiaN hit-e5 hai7-si2 liau2-au7 koh u7 koan5 hiat ti7 te7-gek8 e5; sit8-chai7 ah, goa2 ka7 lin2 kong2, Sou2 tioh8 kiaN e5 si7 chit-e5.  6). Gou7 e5 chhek-chiau2-a2 kiam2 m7 si7 boe7 nng7 hun gun5 mah? ti7 Siong7-te3 e5 bin7-cheng5 lian5 chit8 chiah ia7 bo5 boe7 ki3-tit.  7). Chiu7 lin2 e5 thau5-mng5 ia7 long2 ke3-sng3.  Boh8-tit kiaN; lin2 pi2 choe7-choe7 chhek-chiau2-a2 khah kui3-khi3.  8). Goa2 ia7 ka7 lin2 kong2, KiN3-na7 ti7 lang5 e5 bin7-cheng5 jin7 goa2 e5, Jin5-chu2 ti7 Siong7-te3 e5 thiN-sai3 e5 bin7-cheng5 ia7 beh jin7 i.  9). Na7-si7 ti7 lang5 e5 bin7-cheng5 bo5 jin7 goa2 e5, ti7 Siong7-te3 e5 thiN-sai3 e5 bin7-cheng5, ia7 beh m7 jin7 i.  10). Hoan7-na7 kong2 oe7 lai5 kong-kek Jin5-chu2 e5, beh sia3-bian2 i; na7-si7 siat-tok8 Seng3 Sin5 e5, bo5 beh sia3-bian2 i.  11). Lang5 toa3 lin2 kau3 hoe7-tng5 kap pan7 cheng3-su7 i2-kip8 u7 koan5 e5 e5 bin7-cheng5, boh8-tit khoa3-lu7 beh chaiN2-iuN7 hun-sou3, beh hun-sou3 sim2-mih8, beh kong2 sim2-mih8;  12). in-ui7 hit si5 Seng3 Sin5 beh ka3-si7 lin2 sou2 tioh8 kong2 e5.
	13). Cheng3 lang5 tiong u7 chit8 lang5 ka7 I kong2, Sian-siN ah, chhiaN2 li2 kah goa2 e5 hiaN-ti7 kap goa2 pun chou2-giap8.  14). Na7-si7 Ia5-sou ka7 i kong2, Li2 chit e5 lang5 ah, chi7-chui7 siat-lip8 goa2 choe3 lin2 e5 sim2-phoaN3 koaN, a2-si7 choe3 pun ke-giap8 e5 mah?  15). Chiu7 tui3 cheng3 lang5 kong2, Tioh8 kin2-sin7, iok-sok ka-ki7, long2 bo5 tham-sim; in-ui7 lang5 e5 oah8-mia7 put-chai7 i sou2 chek-chu7 e5 hong-seng7.  16). Chiu7 eng7 phi3-ju7 tui3 in kong2, U7 chit8 e5 pu3 lang5 i e5 chhan5-hng5 chin ho2 siu.  17). I siuN7-lai5 siuN7-khi3 kong2, Goa2 bo5 sou2-chai7 thang tun2 goa2 e5 thou2-san2, taN beh chaiN2-iuN7?  18). Koh kong2, Goa2 beh an2-ni choe3, beh thiah goa2 e5 chhek-chhng, khi2 khah toa7 e5; chiu7 goa2 e5 gou7-kak kap chai5-but8 long2 beh tun2 ti7 hia;  19). ia7 beh ka7 goa2 e5 leng5-hun5 kong2, Leng5-hun5 ah, li2 u7 choe7-choe7 chai5-but8 chek-chu7 choe3 choe7-choe7 ni5 e5 lou7-eng7, thang chheng-eng5, lim-chiah8, khoai3-lok8.  20). Na7-si7 Siong7-te3 ka7 i kong2, Gong7 lang5 ah, Kim mi5 beh tui3 li2 tho2 li2 e5 leng5-hun5; chiu7 li2 sou2 pi7-pan7 e5 beh kui sim2-mih8 lang5 ah?  21). KiN3-na7 ui7-tioh8 ka-ki7 chek-chu7 chai5-po2, ti7 Siong7-te3 e5 bin7-cheng5 bo5 ho2-giah8 e5, ia7 si7 an2-ni.
	22). Koh tui3 I e5 hak8-seng kong2, Sou2-i2 goa2 ka7 lin2 kong2, Boh8-tit ui7-tioh8 siN3-mia7 khoa3-lu7 beh chiah8 sim2-mih8, a2-si7 ui7-tioh8 lin2 e5 seng-khu khoa3-lu7 beh chheng7 sim2-mih8;  23). in-ui7 siN3-mia7 pi2 bi2-niu5 khah tui3-tiong7, seng-khu pi2 i-chiuN5 khah tui3-tiong7.  24). Tioh8 chhi3-siuN7 ou-a, in bo5 cheng3-choh bo5 siu-seng5, ia7 bo5 khou3-pang5 bo5 chhek-chhng, Siong7-te3 iau2-ku2 iuN2-chhi7 in; lin2 pi2 chiau2-a2 hit e5 kui3-khi3 kau3 chaiN2-iuN7?  25). Lin2 sim2-mih8 lang5 oe7 eng7 khoa3-lu7 hou7 siN3-mia7 khah tng5 chit8 khek ku2 ah?  26). An2-ni chi3 sio2-khoa2 e5 lin2 iau2-ku2 bo5 hoat-tit, siaN2-su7 khoa3-lu7 ki5-u5 e5 ah?  27). Chhi3-siuN7 pek-hap8-hoe chaiN2-iuN7 na2 toa7 chang5, i bo5 tioh8-boa5 bo5 phang2-cheh; na7-si7 goa2 ka7 lin2 kong2, Tng Sou2-lo5-bun5 kek8 hang5-ngou2 e5 si5, i sou2 chheng7 m7 tat8-tioh8 chit ho7 hoe e5 chit8 lui2.  28). TaN soaN-nih8 e5 chhau2, kin-a2-jit8 ti7-teh, bin5-a2-jit8 hiat ti7 he2-lou5, Siong7-te3 siong7-chhiaN2 hou7 i chheng7 kau3 an2-ni, ho5-hong3 lin2 sio2-sin3 e5 lang5 ah?  29). Lin2 boh8-tit kiu5 beh chiah8 sim2-mih8 beh lim sim2-mih8, ia7 boh8-tit hoan5-sim;  30). in-ui7 chiah-e5 long2 si7 se3-kan e5 liat8-pang lang5 sou2 kiu5 e5, lin2 e5 Pe7 ia7 chai chiah-e5 si7 lin2 khiam3-eng7 e5.  31). Tok8-tok8 lin2 tioh8 kiu5 I e5 kok, chiu7 chiah e5 mih8 beh soa3 hou7 lin2.  32). Lin2 soe3 e5 iuN5-kun5 ah, boh8-tit kiaN, in-ui7 lin2 e5 Pe7 hoaN-hi2 eng7 kok hou7 lin2.  33). Tioh8 boe7 lin2 sou2 u7 e5 lai5 chin2-che3 lang5; ui7-tioh8 lin2 pun2-sin pi7-pan7 boe7-oe7 ku7 e5 chiN5-te7, ti7 thiN-nih8 eng7 boe7 liau2 e5 chai5-po2, chiu7-si7 chhat8 boe7 kau3, thang5 boe7 chiu3 e5 sou2-chai7.  34). In-ui7 lin2 e5 chai5-po2 ti7 hia, lin2 e5 sim ia7 beh ti7 hia.
	35). Lin2 e5 io tioh8 ha5-teh, lin2 e5 teng tioh8 tiam2-teh;  36). lin2 tioh8 chhin-chhiuN7 lang5 teh theng3-hau7 in e5 chu2-lang5 tui3 hun-in e5 ian5-toh to3-lai5; kau3 te3 phah mng5 thang liam5-piN ka7 i khui.  37). Chu2-lang5 kau3, khoaN3-kiN3 in keng2-seng2, hiah e5 lou5-pok8 u7 hok-khi3.  Goa2 sit8-chai7 ka7 lin2 kong2, Chu2-lang5 beh hou7 in che7 toh, ka-ki7 ha5 toa3, chin3-cheng5 lai5 su-hau7 in.  38). Kiam2-chhai2 ji7 kiN a2-si7 saN kiN kau3, khoaN3-kiN3 in an2-ni, hiah lou5-pok8 u7 hok-khi3.  39). Ke-chu2 na7 chai chhat8 sim2-mih8 si5 beh kau3, i chiu7 tiuN-ti5, put-ti3 i e5 chhu3 siu7 iah khang, che si7 lin2 sou2 chai.  40). Lin2 ia7 tioh8 pi7-pan7 pian7, in-ui7 lin2 bo5 phah-sng3 e5 si5 Jin5-chu2 lai5 lah.
	41). Pi2-tek kong2, Chu2 ah, li2 siat chit e5 phi3-ju7 si7 tui3 goan2 kong2, a2-si7 ia7 tui3 cheng3 lang5 ah?  42). Chu2 kong2, Sim2-mih8 lang5 si7 chin7-tiong ti3-sek e5 koan2-ke, chu2-lang5 sou2 beh siat-lip8 lai5 koan2-li2 i ke-lai7 e5 lang5, chiau3 si5 hoat bi2-niu5 hou7 in ah?  43). I e5 chu2-lang5 lai5 khoaN3-kiN3 i an2-ni kiaN5, hit e5 lou5-pok8 u7 hok-khi3.  44). Goa2 sit8-chai7 ka7 lin2 kong2, chu2-lang5 beh siat-lip8 i lai5 koan2-li2 i it-chhe3 sou2 u7 e5.  45). Siat-su2 hit e5 lou5-pok8 sim-lai7 phah-sng3, Goa2 e5 chu2-lang5 ian5-chhian5 chiah beh lai5, chiu7 phah hiah e5 lou5-pok8 lu2-pi7, lim-chiah8 koh chiu2-chui3,  46). chiu7 ti7 bo5 phai3-phe e5 jit8 m7 chai e5 si5, hit e5 lou5-pok8 e5 chu2-lang5 beh kau3, tang7-tang7 heng5-hoat8 i, pan7 i kap m7 sin3 e5 lang5 tang5-teng2.  47). Lou5-pok8 chai i e5 chu2-lang5 e5 i3-su3, ia7 bo5 pi7-pan7, ia7 bo5 sun7 i e5 i3-su3 lai5 kiaN5, beh siu7 phah choe7 e7.  48). Na7-si7 m7 chai lai5 kiaN5 eng-kai siu7 phah e5 su7 i beh siu7 phah chio2 e7.  KiN3-na7 hou7 i choe7 e5, beh ka7 i theh8 choe7; thok-tiong7 i choe7 e5, beh ka7 i tho2 khah choe7.
	49). Goa2 lai5 si7 beh eng7 he2 hiat ti7 toe7-nih8; he2 na7 i2-keng toh8, goa2 iau2-ku2 ai3 sim2-mih8?  50). Goa2 u7 eng-kai siu7 e5 soe2; hit e5 soe2 iau2-be7 chiaN5, goa2 pek-chhiat kau3 chaiN2-iuN7?  51). Lin2 phah-sng3 goa2 lai5 si7 beh hou7 toe7-chiuN7 ho5-peng5 mah?  Goa2 ka7 lin2 kong2, M7 si7, hoan2-tng2 si7 oan-ke.  52). TaN liau2-au7 chit8 ke gou7 lang5 beh oan-ke, saN-e5 kap nng7-e5 oan-ke, nng7-e5 kap saN-e5 oan-ke.  53). Pe7 kap kiaN2, kiaN2 kap pe7, lau7-bu2 kap cha-bou2-kiaN2, cha-bou2-kiaN2 kap lau7-bu2, ta-ke kap i e5 sim-pu7, sim-pu7 kap ta-ke, in long2 beh oan-ke.
	54). I chiu7 koh tui3 cheng3 lang5 kong2, Lin2 khoaN3-kiN3 hun5 tui3 sai-si3 khi2, lin2 chiu7 kong2, Beh loh8 hou7; ko2-jian5 u7 an2-ni;  55). khoaN3-kiN3 hong tui3 lam5-si3 chhe lai5, lin2 chiu7 kong2, Beh sio-joah8; ia7 u7 an2-ni.  56). Ke2-ho2 e5 lang5 ah, thiN kap toe7 e5 heng5-sek lin2 to khoaN3 oe7 chhut, chaiN2-iuN7 boe7-oe7 khoaN3-chhut chit e5 si5 ah?  57). Lin2 ka-ki7 chaiN2-iuN7 bo5 seng2-chhat hit-e5 hap8 ti7 gi7 e5 ah?  58). In-ui7 li2 kap ko3 li2 e5 khi3 kiN3 koaN-hu2, iau2 ti7 lou7-nih8 tioh8 eng5-ui5 hou7 i pang3 li2 soah; kiaN-liau2 i thoa li2 kau3 ti7 sim2-phoaN3 koaN, sim2-phoaN3 koaN chiong li2 kau chhe-iah8, chhe-iah8 soa3 chiong li2 koaiN loh8 kaN.  59). Goa2 ka7 li2 kong2, Chit8 si chit8 ho5 be7 heng5, li2 koat-toan3 boe7-oe7 chhut hia.

[13]	Tng hit si5 u7 kui2-na7 lang5 ti7-teh, chiong Ka-li7-li7 lang5 e5 su7 ka7 Ia5-sou kong2, chiu7-si7 Pi2-liap8-to chiong in e5 huih chham ti7 in e5 seng-le2 e5.  2). Ia5-sou in3 kong2, In-ui7 chiah e5 Ka-li7-li7 lang5 siu7 chit ho7 e5 hai7 lin2 phah-sng3 in pi2 cheng3 Ka-li7-li7 lang5 khah u7 choe7 mah?  3). Goa2 ka7 lin2 kong2, M7 si7; lin2 na7 bo5 hoan2-hoe2, long2 beh chhin-chhiuN7 an2-ni biat8-bo5.  4). A2-si7 hit chap8-poeh lang5, hou7 Se-lo5-a e5 thah to2-loh8-lai5 teh-si2 e5, lin2 phah-sng3 in pi2 long2-chong2 khia7-khi2 ti7 Ia5-lou7-sat-leng2 e5 lang5 hoan7-choe7 khah tang7 mah?  5). Goa2 ka7 lin2 kong2, M7 si7; lin2 na7 bo5 hoan2-hoe2, long2 beh chiau3 an2-ni biat8-bo5.
	6). I chiu7 siat chit8 e5 phi3-ju7 kong2, Bou2 lang5 u7 chit8 chang5 bu5-hoa-ko2 chhiu7 chai ti7 i e5 phu5-to5 hng5-nih8; chiu7 lai5 hit chang5 chhe7 ke2-chi2, chhe7 bo5.  7). Chiah tui3 koan2-hng5 e5 kong2, Li2 khoaN3, goa2 lian5-lian5 saN ni5 lai5 tui3 chit chang5 bu5-hoa-ko2 chhiu7 chhe7 ke2-chi2, chhe7 bo5.  Tioh8 ka7 i chho3-khi2-lai5; siaN2-su7 hou7 i ia7 tin3 sou2-chai7?  8). In3 i kong2, Chu2 ah, kin-ni5 chhiaN2 koh iong5-un2 i; theng3-hau7 goa2 si3-ui5 kut8-sang eng3-pui5;  9). au7-lai5 na7 kiat ke2-chi2, chiu7 ho2; na7 bo5, li2 chiah ka7 i chho3-khi2-lai5.
	10). An-hioh-jit8 Ia5-sou ti7 chit8 e5 hoe7-tng5 teh ka3-si7 lang5;  11). tu2-tng7 u7 chit8 e5 hu7-jin5-lang5, hoan7-tioh8 sia5-sin5 ti3 piN7 chap8-poeh ni5 ku2, un2-ku long2 boe7 chhun tit8.  12). Ia5-sou khoaN3-kiN3 chiu7 kio3 i kong2, Hu7-jin5-lang5 ah, taN li2 thoat-li7 li2 e5 piN7 lah.  13). Chiu7 eng7 siang-chhiu2 ka7 i hoaN7; i chek-si5 chhun tit8, chiu7 kui eng5-kng Siong7-te3.  14). Koan2 hoe7-tng5 e5, in-ui7 Ia5-sou ti7 an-hioh-jit8 i-piN7, chiu7 siu7-khi3, tui3 cheng3 lang5 in3 kong2, U7 lak8 jit8 eng-kai tioh8 choe3 kang, hit lak8 jit8 kan thang lai5 siu7 i; an-hioh-jit8 m7 thang.  15). Na7-si7 Chu2 in3 i kong2, Ke2-ho2 e5 lang5 ah, ti7 an-hioh-jit8 lin2 kiam2 bo5 tak8 lang5 tui3 cho5-nih8 thau2 i e5 gu5 a2-si7 lu5, khan-khi3 chiah8 chui2 mah?  16). Chit e5 hu7-jin5-lang5 si7 A-pek-lah8-han2 e5 hou7-e3, hou7 Sat-tan3 pak8 i i2-keng chap8-poeh ni5 ku2, kiam2 m7 eng-kai ti7 an-hioh e5 jit8 thau2 i e5 kat mah?  17). Ia5-sou kong2 an2-ni, chiah e5 tui3-tek8 long2 kian3-siau3; cheng3 lang5 in-ui7 I sou2 kiaN5 it-chhe3 eng5-kng e5 su7, long2-chong2 hoaN-hi2.
	18). Ia5-sou chiu7 kong2, Siong7-te3 e5 kok chhin-chhiuN7 sim2-mih8?  Goa2 beh eng7 sim2-mih8 lai5 pi2-pheng7 i?  19). Si7 chhin-chhiuN7 chit8 liap8 koa3-chhai3 chi2, lang5 theh8 khi3 cheng3 ti7 i ka-ki7 e5 hng5, chiu7 toa7 chang5 chiaN5 choe3 chhiu7, khong-tiong e5 chiau2 lai5 hioh ti7 i e5 ki.  20). Koh kong2, Goa2 beh eng7 sim2-mih8 lai5 pi2-pheng7 Siong7-te3 e5 kok?  21). Si7 chhin-chhiuN7 kaN3, hu7-jin5-lang5 theh8 khi3 he7 ti7 saN tau2 e5 mi7-hun2 lai7, kau3 long2-chong2 hoat-kaN3.
	22). Ia5-sou keng-ke3 chiah e5 siaN5 chiah e5 hiuN-sia7 ka3-si7 lang5, ia7 ng3 Ia5-lou7-sat-leng2 teh kiaN5.  23). U7 chit8 lang5 ka7 I kong2, Chu2 ah, tit-tioh8 kiu3 e5 lang5 si7 chio2 mah?  24). Ia5-sou tui3 in kong2, Tioh8 chin7-lat8 tui3 oeh8 mng5 jip8-khi3; in-ui7 goa2 ka7 lin2 kong2, beh u7 choe7-choe7 lang5 kiu5 jip8 ia7 boe7 tit-tioh8.  25). Kau3 ke-chu2 khi2-lai5 koaiN mng5, lin2 chiah khia7 ti7 goa7-bin7, phah mng5, kong2, Chu2 ah, ka7 goan2 khui leh, I chiu7 beh in3 lin2 kong2, Lin2 tui3 to2-ui7 lai5, goa2 m7 bat lin2.  26). Lin2 chiu7 beh kong2, Goan2 bat ti7 li2 e5 bin7-cheng5 lim-chiah8; li2 ia7 bat ti7 goan2 e5 koe-lou7 ka3-si7.  27). I beh kong2, Goa2 ka7 lin2 kong2, goa2 m7 chai lin2 tui3 to2-ui7 lai5;  28). lin2 kiaN5 put-gi7 e5 lang5 long2 tioh8 li7-khui goa2.  Lin2 teh-beh khoaN3-kiN3 A-pek-lah8-han2, I2-sat, Nga2-kok kap cheng3 sian-ti ti7 Siong7-te3 e5 kok, ia7 lin2 ka-ki7 siu7 koaN2-chhut ti7 goa7-bin7; tng hit si5 ti7 hia beh u7 thi5-khau3 ka7-ge5 chhiat-chhi2.  29). Tui3 tang tui3 sai tui3 lam5 tui3 pak, beh u7 lang5 lai5 che7 toh ti7 Siong7-te3 e5 kok.  30). U7 lou7-be2 e5 beh choe3 tai7-seng, ia7 u7 tai7-seng e5 beh choe3 lou7-be2.
	31). Hit si5 u7 Hoat-li7-sai3 kui2-na7 lang5 lai5 ka7 I kong2, Li2 tioh8 li7-khui chia khi3 pat8 ui7, in-ui7 Hi-lut8 ai3 beh thai5 li2.  32). I ka7 in kong2, Lin2 khi3 ka7 hit chiah hou5-li5 kong2, Li2 khoaN3, kin-a2-jit8, bin5-a2-jit8 goa2 koaN2 kui2 i-piN7, kau3 te7 saN jit8 goa2 chiu7 oan5-choan5.  33). Sui-jian5 an2-ni, kin-a2-jit8, bin5-a2-jit8 kap au7-jit8 goa2 eng-kai tioh8 kiaN5; in-ui7 put-kai u7 sian-ti siu7 hai7-si2 ti7 Ia5-lou7-sat-leng2 e5 goa7-bin7.  34). Ia5-lou7-sat-leng2 ah, Ia5-lou7-sat-leng2 ah, chiu7-si7 thai5-si2 sian-ti lang5, eng7 chioh8-thau5 tim3 hong7-chhe kau3 ti7 i e5, goa2 joa7 choe7 pai2 ai3 chu7-chip8 li2 e5 kiaN2-ji5, chhin-chhiuN7 koe-bu2 chu7-chip8 i e5 koe-a2 ti7 sit8-e7; na7-si7 lin2 m7 ai3.  35). Li2 khoaN3, lin2 e5 chhu3 pang3 teh hou7 lin2; koh goa2 ka7 lin2 kong2, Lin2 koat-toan3 boe7 khoaN3-kiN3 goa2, theng3-hau7 lin2 kong2, Ti7 Chu2 e5 mia5 lai5 e5 tit-tioh8 hok-khi3.

[14]	An-hioh-jit8 Ia5-sou jip8 chit8 e5 Hoat-li7-sai3 thau5-lang5 e5 chhu3, beh chiah8; in teh tng-tan2 I.  2). Tu2-tng7 ti7 I e5 bin7-cheng5 u7 chit8 e5 kou2-tiong3 e5 lang5.  3). Ia5-sou tui3 ka3 lut8-hoat e5 sian-siN kap Hoat-li7-sai3 lang5 kong2, An-hioh-jit8 i-piN7 thang a2 m7 thang?  4). In cheng7-cheng7.  Ia5-sou khan hit e5 lang5, i-ho2 i, hou7 i khi3.  5). Soa3 tui3 in kong2, Lin2 tiong-kan sim2-mih8 lang5 u7 lu5 a2-si7 gu5 ti7 an-hioh-jit8 poah8-loh8 kau-khut, ia7 bo5 liam5-piN khan i khi2-lai5 mah?  6). Chiah e5 oe7 in boe7-oe7 in3.
	7). Ia5-sou khoaN3 hiah e5 lang5-kheh keng2 toa7 ui7, chiu7 siat phi3-ju7 tui3 in kong2,  8). Lin2 hou7 lang5 chhiaN2 khi3 hu3 hun-in e5 ian5-toh, boh8-tit che7 toa7 ui7, kiaN-liau2 pi2 li2 khah chun-kui3 e5 ia7 hou7 i chhiaN2, chiu7 chhiaN2 li2 kap chhiaN2 i e5 lai5 ka7 li2 kong2,  Niu7 ui7 hou7 chit lang5;  9). li2 chiu7 kian3-siau3, the3-khi3 che7 ti7 be2 ui7.  10). Tok8-tok8 hou7 lang5 chhiaN2 e5 si5 tioh8 khi3 che7 be2 ui7, chiu7 chhiaN2 li2 e5 lai5 ka7 li2 kong2, Peng5-iu2 ah, che7 khi2-lai5; hit si5 li2 ti7 tang5 toh e5 lang5 e5 bin7-cheng5 chiu7 u7 the2-bian7.  11). In-ui7 kiN3-na7 chu7-ko e5 beh hou7 i pi-bi5; ka-ki7 pi-bi5 e5 beh ko-seng i.
	12). Ia5-sou ia7 ka7 chhiaN2 I e5 lang5 kong2, Li2 pan7 jit8-tau3 tng3 a2-si7 e5-hng tng3, m7 thang chhiaN2 li2 e5 peng5-iu2, a2-si7 hiaN-ti7, a2-si7 chhin-chhek, a2-si7 ho2-giah8 e5 chhu3-piN, kiaN-liau2 in to3 chhiaN2 li2, li2 chiu7 siu7 po3-tap.  13). Na7-si7 li2 pan7 ian5-toh e5 si5, tioh8 chhiaN2 song3-hiong e5, phoa3-siuN3 e5, pai2-kha e5, chhiN-mi5 e5; li2 chiu7 u7 hok-khi3;  14). in-ui7 in bo5 thang po3-tap li2; chiu7 ti7 gi7 lang5 koh-oah8 e5 si5 li2 beh tit-tioh8 po3-tap.
	15). Tang5 toh e5 chit8 lang5 thiaN-kiN3 chiah e5 oe7, chiu7 ka7 I kong2, Beh ti7 Siong7-te3 e5 kok chiah8 e5, u7 hok-khi3 ah.  16). Na7-si7 Ia5-sou ka7 i kong2, U7 chit8 lang5 pan7 toa7 ian5-siah8, sou2 chhiaN2 e5 choe7-choe7.  17). Kau3 beh chiah8 e5 si5, chhe i e5 lou5-pok8 ka7 sou2 chhiaN2 e5 lang5 kong2, Tioh8 lai5, pah hang7 mih8 pian7 lah.  18). Cheng3 lang5 chiu7 tang5 chit8 iuN7 sim the-si5.  Thau5-chit8-e5 ka7 i kong2, Goa2 u7 boe2 hng5, kou-put-chiong tioh8 khi3 khoaN3 i; chhiaN2 hou7 goa2 si5.  19). Koh chit8 lang5 kong2, Goa2 u7 boe2 gu5 gou7 tui3, beh khi3 giam7-khoaN3, chhiaN2 hou7 goa2 si5.  20). Koh chit8 e5 kong2, Goa2 u7 chhoa7 bou2, chiah boe7 tit lai5.  21). Lou5-pok8 to3-khi3 chiong chiah e5 su7 ka7 i e5 chu2-lang5 kong2.  Ke-chu2 siu7-khi3, ka7 i e5 lou5-pok8 kong2, Kin2-kin2 chhut-khi3 kau3 siaN5-lai7 e5 toa7 koe sio2 hang7, chhoa7 hiah e5 song3-hiong e5, phoa3-siuN3 e5, chhiN-mi5 e5, pai2-kha e5 lai5 chia.  22). Lou5-pok8 kong2, Chu2 ah, li2 sou2 beng7-leng7 e5 i2-keng kiaN5 i; na7-si7 iau2-ku2 u7 chhun ui7.  23). Chu2-lang5 tui3 i e5 lou5-pok8 kong2, Chhut-khi3 lou7-nih8 kap li5-pa piN bian2-kiong2 lang5 jip8-lai5, hou7 goa2 e5 chhu3 moa2-moa2.  24). In-ui7 goa2 ka7 lin2 kong2, Cheng5 sou2 chhiaN2 e5 bo5 chit8 lang5 oe7 tit chiah8 goa2 e5 ian5-siah8.
	25). Choe7-choe7 lang5 kap I tang5 kiaN5, I chiu7 oat8-ke3-lai5, tui3 in kong2,  26). Na7 u7 lang5 chiu7-kun7 goa2, ia7 bo5 oan3-hun7 i e5 pe7-bu2, bou2-kiaN2, hiaN-ti7, chi2-be7, i2-kip8 ka-ki7 e5 siN3-mia7, chiu7 boe7-oe7 choe3 goa2 e5 hak8-seng.  27). Bo5 gia5 ka-ki7 e5 sip8-ji7-ke3 lai5 te3 goa2 e5, ia7 boe7-oe7 choe3 goa2 e5 hak8-seng.  28). Lin2 tiong-kan sim2-mih8 lang5 beh khi2 thah, kiam2 bo5 tai7-seng che7-teh, lai5 sng3 hit e5 sou2-hui3, khoaN3 oe7 khi2 kau3 chiaN5 boe7?  29). KiaN-liau2 kiam2-chhai2 he7 toe7-ki, ia7 boe7-oe7 khi2 kau3 ho2; chiu7 khoaN3-kiN3 e5 lang5 long2 thi2-chhio3 i, kong2,  30). Chit e5 lang5 u7 tang7 kang, ia7 boe7 khi2 kau3 ho2.  31). A2-si7 sim2-mih8 ong5 chhut-lai5 beh kap pat8 e5 ong5 kau-chian3, kiam2 bo5 tai7-seng che7-teh chham-bou5; khoaN3 oe7 eng7 chit8-ban7 peng ti2-tek8 hit-e5 chhoa7 nng7-ban7 peng lai5 kong-kek i e5, a2 boe7?  32). Na7 boe7, chiu7 than3 i iau2 hng7, chhe su3-chia2 khi3 kap i kang2 ho5.  33). An2-ni, lin2 tiong-kan kiN3-na7 bo5 pang3-sak it-chhe3 sou2 u7 e5, boe7-oe7 choe3 goa2 e5 hak8-seng.  34). TaN iam5 si7 ho2, iam5 na7 soa3 sit-bi7, beh eng7 sim2-mih8 hok8-to3 i e5 bi7?  35). Ia7 boe7 loh8 hng5 tit, ia7 boe7 choe3 pui5 tit; chi2 u7 hiat ti7 goa7-bin7.  U7 hi7-khang thang thiaN e5, tioh8 thiaN.

[15]	Cheng3 thiu-hiong3 e5 kap phaiN2 lang5 teh chiu7-kun7 Ia5-sou lai5 thiaN I.  2). Hoat-li7-sai3 lang5 kap keng-hak8-su7 ngauh8-ngauh8-liam7 kong2, Chit e5 lang5 chiap-lap8 phaiN2 lang5, soa3 kap in chiah8.
	3). Ia5-sou siat chit e5 phi3-ju7 tui3 in kong2,  4). Lin2 tiong-kan sim2-mih8 lang5 u7 chit8-pat chiah iuN5, sit-loh8 chit8 chiah, kiam2 bo5 chhiaN2 pang3 kau2-chap8-kau2 chiah ti7 soaN-nih8, khi3 chhe7 sou2 sit-loh8 e5 kau3 tit-tioh8 mah?  5). I2-keng chhe7-tioh8 chiu7 hoaN-hi2, pe7 i ti7 keng-thau5 teng2.  6). Kau3 chhu3 chiu7 chu7-chip8 i e5 peng5-iu2 chhu3-piN, ka7 in kong2, Tioh8 kap goa2 hoaN-hi2, in-ui7 sou2 sit-loh8 e5 iuN5 goa2 i2-keng chhe7-tioh8.  7). Goa2 ka7 lin2 kong2, PhaiN2 lang5 tiong u7 chit8 lang5 hoan2-hoe2, chiu7 ti7 thiN-nih8 ia7 beh an2-ni ui7-tioh8 i hoaN-hi2, pi2 ui7-tioh8 kau2-chap8-kau2 e5 gi7 lang5 m7 bian2 hoan2-hoe2 e5, koh khah hoaN-hi2.
	8). A2-si7 sim2-mih8 hu7-jin5-lang5 u7 chap8 e5 gun5-a2, na7 sit-loh8 chit8 e5, kiam2 bo5 tiam2 teng, sau3 chhu3, khun5-khun5 chhe7 kau3 tioh8 mah?  9). I2-keng chhe7-tioh8, chiu7 chu7-chip8 i e5 peng5-iu2 chhu3-piN kong2, Tioh8 kap goa2 hoaN-hi2, in-ui7 sou2 sit-loh8 e5 gun5-a2 goa2 i2-keng chhe7-tioh8.  10). Goa2 ka7 lin2 kong2, PhaiN2 lang5 tiong u7 chit8 lang5 hoan2-hoe2, chiu7 ti7 Siong7-te3 thiN-sai3 e5 bin7-cheng5 ui7-tioh8 i hoaN-hi2 ia7 si7 an2-ni.
	11). Koh kong2, Bou2 lang5 u7 nng7 e5 kiaN2;  12). hit-e5 te7 ji7 e5 ka7 lau7-pe7 kong2, A-pa3 ah, chiong goa2 eng3 tit e5 giap8, pun hou7 goa2.  I e5 lau7-pe7 chiu7 ka7 in pun ke-he2.  13). Koh bo5 kui2 jit8, hit e5 te7 ji7 kiaN2 it-chin7 siu-sip8 i e5 mih8, chhut-goa7 khi3 hng7-hng7 e5 sou2-chai7; ti7 hia hong3-tong7 hui2-hoai7 i e5 giap8.  14). I2-keng sng2 liau2-liau2, tu2-tioh8 hit sou2-chai7 toa7 ki-hng, i chiah chai khiam3-kheh e5 kan-khou2.  15). Chiu7 khi3 oa2 hit sou2-chai7 chit8 e5 peh-siN3; hit lang5 chhe i khi3 soaN-nih8 chhi7 ti;  16). ai3 chiong ti sou2 chiah8 e5 tau7-koeh lai5 chi2-ki, ia7 bo5 lang5 hou7 i.  17). I chhiN2-gou7 chiu7 kong2, Goa2 e5 lau7-pe7 u7 joa7 choe7 tng5-kang, bi2-niu5 chiah8 u7 chhun; na7-si7 goa2 ti7 chia teh-beh go7-si2 ah.  18). Goa2 beh khi2-lai5 khi3 chhe7 goa2 e5 lau7-pe7, ka7 i kong2, A-pa3 ah, goa2 u7 tek-choe7 thiN kap ti7 li2 e5 bin7-cheng5;  19). taN liau2-au7 goa2 boe7 kham-tit kio3 choe3 li2 e5 kiaN2, tioh8 hou7 goa2 chhin-chhiuN7 li2 e5 tng5-kang e5 chit8 e5.  20). Chiu7 khi2-lai5 khi3 chhe7 i e5 lau7-pe7.  SaN-li7 iau2-ku2 hng7, i e5 lau7-pe7 khoaN3-kiN3 i, chiu7 lin5-bin2 i, chau2-khi3 pho7 i e5 am7-kun2, tit8-tit8 ka7 i chim.  21). KiaN2 chiu7 ka7 i kong2, A-pa3 ah, goa2 u7 tek-choe7 thiN kap ti7 li2 e5 bin7-cheng5; taN liau2-au7 boe7 kham-tit kio3 choe3 li2 e5 kiaN2.  22). Na7-si7 lau7-pe7 tui3 i hiah e5 lou5-pok8 kong2, Kin2-kin2 hiahN siong7-ho2 e5 saN lai5 ka7 i chheng7, koh ka7 i koa3 chhiu2-chi2, soa3 ka7 i chheng7 oe5;  23). ia7 khan hit chiah pui5 e5 gu5-a2 lai5 thai5, lan2 chiah8 lai5 hoaN-hi2.  24). In-ui7 goa2 chit e5 kiaN2 si2 u7 koh-oah8, sit-loh8 u7 koh tit-tioh8.  In chiu7 saN-kap hoaN-hi2.  25). Hit si5 i e5 toa7-kiaN2 ti7 hng5-nih8; to3-lai5 beh kau3 chhu3, thiaN-kiN3 chok-gak8 kap thiau3-bu2 e5 siaN.  26). Chiu7 kio3 chit8 e5 lou5-pok8 lai5 mng7 i teh siaN2 tai7.  27). I ka7 i kong2, Lin2 sio2-ti7 lai5 lah; lin2 lau7-pe7 in-ui7 tit-tioh8 i ho2-ho2 to3-lai5, sou2-i2 thai5 hit chiah pui5 e5 gu5-a2.  28). Toa7-kiaN2 siu7-khi3, m7 jip8-khi3; i e5 lau7-pe7 chhut-lai5 khng3 i.  29). I in3 i e5 lau7-pe7 kong2, Li2 khoaN3, goa2 hok8-sai7 li2 hiah choe7 ni5, long2 be7 bat ui5-keh8 li2 e5 beng7-leng7; li2 ia7 be7 bat hou7 goa2 chit8 chiah iuN5-a2-kiaN2, thang kap goa2 e5 peng5-iu2 saN-kap hoaN-hi2.  30). Chong2-si7 li2 chit e5 kiaN2, kau-poe5 chhiong-ki, it-chin7 phoa3-hui3 li2 e5 giap8, chit8-e7 to3-lai5, li2 chiu7 ui7-tioh8 i thai5 pui5 e5 gu5-a2.  31). Lau7-pe7 chiu7 ka7 i kong2, KiaN2 ah, li2 siong5-siong5 kap goa2 ti7-teh, hoan7 goa2 sou2 u7 e5 long2 si7 li2 e5; na7-si7 li2 chit e5 sio2-ti7 si2 u7 koh-oah8, sit-loh8 u7 koh tit-tioh8, lan2 eng-kai tioh8 hoaN-hi2 khoai3-lok8.

[16]	Ia5-sou koh tui3 hak8-seng kong2, Bou2 e5 ho2-giah8 lang5 u7 chit8 e5 koan2-ke e5; u7 lang5 chiong i phoa3-hui3 chu2-lang5 e5 giap8 tui3 i e5 chu2-lang5 ko3 i.  2). Chu2-lang5 kio3 i lai5 ka7 i kong2, Goa2 sou2 thiaN-kiN3 li2 chit e5 tai7-chi3 si7 chaiN2-iuN7?  TaN li2 koan2-ke e5 su7 tioh8 kap goa2 chheng-chho2, in-ui7 li2 boe7-oe7 iu5-goan5 choe3 koan2-ke.  3). Koan2-ke e5 sim-lai7 siuN7 kong2, Chu2-lang5 lut goa2 koan2-ke e5 chit, goa2 beh chaiN2-iuN7 ah? kiah8 ti5-thau5 bo5 khui3-lat8, choe3 khit-chiah8 mi7 kian3-siau3.  4). TaN goa2 chai sou2 tioh8 choe3 lah, kau3 lut koan2-ke e5 chit, hit si5 lang5 chiah beh chiap-lap8 goa2 jip8 in e5 ke.  5). I chiu7 kio3 khiam3 i chu2-lang5 e5 che3 e5, chit8-e5 chit8-e5 lai5; ka7 thau5-chit8-e5 kong2, Li2 khiam3 goa2 e5 chu2-lang5 joa7 choe7?  6). In3 kong2, Iu5, chit8-pah thang2.  Chiu7 ka7 i kong2, Theh8 li2 e5 siau3, kin2-kin2 che7, sia2 gou7-chap8.  7). Koh ka7 pat8-e5 kong2, Li2 khiam3 joa7 choe7?  I kong2, Beh8, chit8-pah chioh8.  Ka7 i kong2, Theh8 li2 e5 siau3, sia2 poeh-chap8.  8). Chu2-lang5 chiu7 o-lo2 chit e5 put-gi7 e5 koan2-ke, ui7-tioh8 i sou2 choe3 u7 ti3-sek; in-ui7 chit se3-kan e5 lang5 ui7-tioh8 se3-cheng5 lai5 tou5-bou5, pi2 kng-beng5 e5 lang5 khah u7 ti3-sek.  9). Goa2 ia7 ka7 lin2 kong2, Tioh8 eng7 put-gi7 e5 chiN5-chai5 kiat-kau peng5-iu2, kau3 chiN5-chai5 liau2-khi3 e5 si5, in chiah beh chiap-lap8 lin2 jip8 eng2-oan2 e5 tiuN3-pang5.  10). Ti7 chi3 sio2-khoa2 e5 su7 chin7-tiong e5, ti7 toa7 e5 ia7 chin7-tiong; ti7 chi3 sio2-khoa2 e5 su7 put-gi7 e5, ti7 toa7 e5 ia7 put-gi7.  11). Ti7 put-gi7 e5 chiN5-chai5 lin2 na7 bo5 chin7-tiong, chi7-chui7 beh eng7 chin-e5 thok-tiong7 lin2?  12). Koh ti7 siok8 pat8 lang5 e5, lin2 na7 bo5 chin7-tiong, chi7-chui7 beh eng7 siok8 lin2 e5 hou7 lin2 ah?  13). Chit8 e5 lou5-pok8 boe7-oe7 hok8-sai7 nng7 e5 chu2-lang5; in-ui7 i oe7 oan3-hun7 chit-e5, thiaN3 hit-e5; a2-si7 oe7 tui3-tiong7 chit-e5, khoaN3-khin hit-e5; lin2 boe7-oe7 hok8-sai7 Siong7-te3 soa3 hok8-sai7 chiN5-chai5.
	14). Hoat-li7-sai3 lang5 si7 tham chai5 e5, thiaN-kiN3 chiah e5 long2-chong2 e5 oe7, chiu7 leng2-chhio3 I.  15). Ia5-sou ka7 in kong2, Lin2 si7 ti7 lang5 e5 bin7-cheng5 ka-ki7 chheng-choe3-gi7 e5, na7-si7 Siong7-te3 chai lin2 e5 sim; in-ui7 ti7 lang5 e5 tiong-kan sou2 chhui-chun e5 ti7 Siong7-te3 e5 bin7-cheng5 si7 kho2-ouN3.  16). Lut8-hoat kap sian-ti kau3 Iok-han7; tui3 hit si5 Siong7-te3 kok e5 hok-im thoan5-po3, lang5 chin7 lat8 lai5 jip8.  17). ThiN toe7 e5 hoe3-bo5 pi2 lut8-hoat chit8 uih8 e5 sit-loh8 si7 khah khoai3.  18). KiN3-na7 li5 i e5 bou2 lai5 chhoa7 pat8 lang5 si7 kiaN5 kan-im5; chhoa7 pat8 lang5 sou2 li5 e5, ia7 si7 kiaN5 kan-im5.
	19). U7 chit8 e5 pu3 lang5 chheng7 chi2-sek kap iu3-toe7 pou3 e5 i-chiuN5, tak8 jit8 chhia-hoa5 ian3-lok8;  20). koh u7 chit8 e5 khit-chiah8 mia5 Liap8-sat-lou7, pian3-sin siN-thiaN3;  21). lang5 he7 i ti7 pu3 lang5 e5 toa7-mng5-khau2, ai3 chiong pu3 lang5 toh-kha sou2 ka-lauh8 e5 lai5 tou7-pa2; kau2 ia7 lai5 chi7 i siN-thiaN3 e5 ui7.  22). Song3-hiong lang5 si2, hou7 thiN-sai3 hu5 i kau3 A-pek-lah8-han2 e5 heng-cheng5; pu3 lang5 ia7 si2, soa3 bai5-chong3.  23). Ti7 im-kan, thong3-khou2 e5 tiong-kan, kiah8 bak8 hng7-hng7 khoaN3-kiN3 A-pek-lah8-han2, koh Liap8-sat-lou7 ti7 i e5 heng-cheng5.  24). Chiu7 kio3 kong2, Goa2 e5 chou2 A-pek-lah8-han2 ah, kho2-lin5 goa2, chhe Liap8-sat-lou7 eng7 chng2-thau5-a2 be2 un3 chui2 lai5 liang5 goa2 e5 chih8, in-ui7 goa2 ti7 chi2 he2-iam7 tiong chin chhiN-chham2.  25). Na7-si7 A-pek-lah8-han2 kong2, KiaN2 ah, tioh8 ki3-tit li2 chai7-siN hiong2-siu7 li2 e5 hok-khi3, Liap8-sat-lou7 siu7-tioh8 kan-khou2; taN i ti7 chia tit-tioh8 an-ui3, ia7 li2 siu7 chhiN-chham2.  26). M7-na7 an2-ni, ti7 goan2 kap lin2 e5 tiong-kan u7 toa7 chhim-ian keh-teh, ti3-kau3 beh tui3 chia ke3-khi3 lin2 hia boe7-oe7, tui3 hia ke3-lai5 goan2 chia ia7 boe7-oe7.  27). I chiu7 kong2, Ki3-jian5 an2-ni, kiu5 chou2 li2 chhe Liap8-sat-lou7 khi3 goan2 pe7 e5 chhu3;  28). in-ui7 goa2 u7 gou7 e5 hiaN-ti7, hou7 i tui3 in choe3 kan-cheng3, bian2-tit in ia7 kau3 chit e5 thong3-khou2 e5 sou2-chai7.  29). A-pek-lah8-han2 kong2, In u7 Mou5-se kap hiah e5 sian-ti, thang thiaN in.  30). In3 kong2, Goa2 e5 chou2 A-pek-lah8-han2 ah, boe7 lah; na7 u7 lang5 tui3 si2-lang5 tiong khi3 chhe7 in, in chiu7 beh hoan2-hoe2.  31). A-pek-lah8-han2 ka7 i kong2, In na7 m7 thiaN Mou5-se kap sian-ti, chiu7 u7 lang5 tui3 si2-lang5 tiong koh-oah8, in ia7 m7 siu7 khou2-khng3.

[17]	Ia5-sou koh tui3 I e5 hak8-seng kong2, That-gai7 lang5 e5 su7 boe7 bian2-tit u7; chong2-si7 khoaN3 tui3 chi7-chui7 lai5, hit lang5 u7 chai-e7!  2). Siat-su2 hou7 chiah e5 bi5-soe3 e5 chit8-e5 siu7 that-gai7, khah ho2 hou7 lang5 eng7 toa7 chioh8-bo7 tiau3 i e5 am7-kun2, ka7 i hiat-loh8 hai2.  3). Lin2 tioh8 ka-ki7 kin2-sin7; na7 lin2 e5 hiaN-ti7 hoan7-choe7, tioh8 chek-pi7 i; i na7 hoan2-hoe2, tioh8 sia3-bian2 i.  4). Na7-si7 i chit8 jit8 tek-choe7 li2 chhit pai2, ia7 chhit pai2 oat8-tng2 ka7 li2 kong2, Goa2 hoan2-hoe2 lah, li2 chiu7 tioh8 sia3-bian2 i.
	5). Su3-tou5 ka7 Chu2 kong2, Ke-thiN goan2 e5 sin3.  6). Chu2 kong2, Lin2 na7 u7 sin3 chhin-chhiuN7 chit8 liap8 e5 koa3-chhai3 chi2, chiu7 beng7-leng7 chit chang5 sng-chai5 chhiu7 kong2, Puih8 li2 e5 kun khi3 chai ti7 hai2-nih8, i ia7 beh sun7-than3 li2.  7). Lin2 tiong-kan sim2-mih8 lang5 u7 lou5-pok8 teh choh-hng5 a2-si7 kou3-iuN5, tui3 hng5-nih8 to3-lai5, kiam2 beh ka7 i kong2, Chek-si5 che7 lai5 chiah8 mah?  8). Kiam2 bo5 beh ka7 i kong2, Pi7-pan7 hou7 goa2 chiah8, ha5 toa3 lai5 hok8-sai7 goa2; theng3-hau7 goa2 lim-chiah8 soah, li2 chiah thang lim-chiah8 mah?  9). Lou5-pok8 kiaN5 sou2 beng7-leng7 e5, kiam2 u7 ka7 i seh-sia7 mah?  10). An2-ni, lin2 i2-keng it-chin7 kiaN5 sou2 beng7-leng7 lin2 e5, chiu7 tioh8 kong2, Goan2 si7 bo5 li7-ek e5 lou5-pok8, kiaN5 sou2 eng-kai kiaN5 e5 na7-tiaN7.
	11). Ia5-sou khi3 Ia5-lou7-sat-leng2 e5 si5, tui3 Sat-ma2-li7-a kap Ka-li7-li7 kau-kai3 keng-ke3.  12). Jip8 chit8 e5 hiuN-sia7 e5 si5, u7 chap8 e5 thai2-ko e5 tu2-tioh8 I, hng7-hng7 teh khia7,  13). chhut siaN kong2, Ia5-sou sian-siN, lin5-bin2 goan2.  14). Ia5-sou khoaN3-kiN3, ka7 in kong2, Lin2 khi3 chiong pun2-sin hou7 che3-si giam7.  In khi3 e5 si5 chiu7 tit-tioh8 chheng-khi3.  15). Ki5-tiong chit8 lang5 khoaN3-kiN3 ka-ki7 i2-keng ho2, chiu7 to3-tng2-lai5 toa7 siaN o-lo2 Siong7-te3,  16). phak-loh8 ti7 Ia5-sou e5 kha-cheng5, lai5 kam2-sia7 I; chit lang5 si7 Sat-ma2-li7-a lang5.  17). Ia5-sou in3 kong2, Chap8 lang5 kiam2 bo5 long2 tit-tioh8 chheng-khi3 mah? hit kau2-e5 ti7 ta2-loh8?  18). Chit-e5 pat8 chok8 e5 lang5 i2-goa7, iau2 bo5 pat8 lang5 to3-tng2-lai5 kui eng5-kng Siong7-te3 mah?  19). Chiu7 ka7 hit lang5 kong2, Khi2-lai5 choe3 li2 khi3, li2 e5 sin3 u7 kiu3 li2.
	20). Hoat-li7-sai3 lang5 mng7 Siong7-te3 e5 kok ti7-si5 oe7 lim5-kau3.  Ia5-sou in3 kong2, Siong7-te3 e5 kok lim5-kau3 m7 si7 hian2-jian5;  21). ia7 boe7 kong2-tit, Ti7 chia, a2-si7, Ti7 hia, in-ui7 Siong7-te3 e5 kok si7 ti7 lin2 lai7-tiong.
	22). Koh tui3 hak8-seng kong2, Si5-jit8 beh kau3, lin2 chin ai3 khoaN3-kiN3 Jin5-chu2 e5 chit8 jit8, ia7 bo5 thang khoaN3-kiN3.  23). Beh u7 lang5 ka7 lin2 kong2, Li2 khoaN3, ti7 hia! Li2 khoaN3, ti7 chia! lin2 boh8-tit khi3, boh8-tit te3 in.  24). In-ui7 chhin-chhiuN7 sih-na3 tui3 thiN chit piN teh sih, kng chio3 kau3 thiN hit piN, Jin5-chu2 ti7 I e5 jit8 ia7 beh an2-ni.  25). Chong2-si7 I tek-khak tioh8 tai7-seng siu7 choe7-choe7 kan-khou2, ia7 hou7 chit se3-tai7 khi3-sak.  26). Chhin-chhiuN7 ti7 Na2-a e5 jit8 chaiN2-iuN7, ti7 Jin5-chu2 e5 jit8 ia7 beh an2-ni.  27). In teh lim-chiah8, teh ke3-chhoa7, kau3 Na2-a jip8 toa7 chun5 e5 jit8, toa7 chui2 kau3, biat8 in cheng3 lang5.  28). Koh chhin-chhiuN7 ti7 Lo5-tek e5 jit8, in teh lim-chiah8, boe2-boe7, cheng3-choh, khi2-chhu3;   29). na7-si7 Lo5-tek chhut Sou2-to-ma2 e5 jit8, tui3 thiN loh8 he2 kap jiu5-ng5, biat8 cheng3 lang5;  30). ti7 Jin5-chu2 hian2-hian7 e5 jit8 ia7 beh an2-ni.  31). Tng hit jit8 ti7 chhu3-teng2 e5, i e5 mih8 ti7 chhu3-lai7, boh8-tit loh8-lai5 theh8 i; ti7 hng5-nih8 e5 ia7 boh8-tit to3-tng2-lai5.  32). Tioh8 ki3-tit Lo5-tek e5 bou2.  33). KiN3-na7 ti3-i3 kou3 i e5 siN3-mia7 e5, beh sit-loh8 i; kiN3-na7 sit-loh8 i e5, beh po2-choan5 i.  34). Goa2 ka7 lin2 kong2, Hit mi5 nng7 lang5 siang7 chhng5, chit8-e5 chhu2-khi3, chit8-e5 pang3-khi3.  35). Nng7 e5 hu7-jin5-lang5 tang5 oe bo7, chit8-e5 chhu2-khi3, chit8-e5 pang3-khi3.  37). In in3 I kong2, Chu2 ah, ti7 sim2-mih8 sou2-chai7 ah?  I ka7 in kong2, Sin-si na7 ti7 hia, eng-chiau2 ia7 beh chu7-chip8 ti7 hia.

[18]	 Ia5-sou siat chit8 e5 phi3-ju7, ka3-si7 in tioh8 siong5-siong5 ki5-to2, m7 thang ia3, kong2,  2). Bou2 siaN5 u7 chit8 e5 sim2-phoaN3 koaN, bo5 kiaN Siong7-te3 ia7 bo5 tui3-tiong7 lang5.  3). Ti7 hit e5 siaN5-lai7 u7 chit8 e5 chiu2-koaN2 lang5 tauh8-tauh8 khi3 kiN3 i kong2, U7 lang5 kap goa2 choe3 tui3-tek8, kiu5 li2 thoe3 goa2 sin-oan.  4). I ku2-ku2 bo5 beh; au7-lai5 siuN7 kong2, Goa2 sui-jian5 bo5 kiaN Siong7-te3, bo5 tui3-tiong7 lang5;  5). na7-si7 in-ui7 chit e5 chiu2-koaN2 lang5 tauh8-tauh8 lai5 kiau2-jiau2, goa2 beh thoe3 i sin-oan, bian2-tit i eng2-eng2 lai5 khou2-chhou2 goa2.  6). Chu2 koh kong2, Lin2 tioh8 thiaN chit e5 put-gi7 e5 koaN sou2 kong2 e5.  7). Ho5-hong3 Siong7-te3 keng2 e5 peh-siN3 mi5-jit8 au5-kio3 I, I ia7 ui7-tioh8 in khoan-iong5, kiam2 bo5 beh thoe3 in sin-oan mah?  8). Goa2 ka7 lin2 kong2, I beh kin2-kin2 thoe3 in sin-oan.  Sui-jian5 an2-ni, Jin5-chu2 kau3 e5 si5, kiam2 beh tu2-tioh8 se3-kan u7 sin3 mah?
	9). U7 oa2-kho3 ka-ki7 choe3 gi7 lai5 khoaN3-khin pat8 lang5 e5, Ia5-sou siat chit8 e5 phi3-ju7 ka7 in kong2,  10). U7 nng7 lang5 chiuN7 tian7 beh ki5-to2, chit8-e5 si7 Hoat-li7-sai3 lang5, chit8-e5 si7 thiu-hiong3 e5.  11). Hoat-li7-sai3 lang5 khia7-teh, ka-ki7 ki5-to2 kong2, Siong7-te3 ah, goa2 kam2-sia7 li2, in-ui7 goa2 bo5 chhin-chhiuN7 pat8 lang5, lek8-sek, put-gi7, kan-im5, ia7 bo5 chhin-chhiuN7 chit e5 thiu-hiong3 e5.  12). Goa2 chit8 le2-pai3 kim3-chiah8 nng7 pai2; koh chiong hoan7 sou2 tit-tioh8 e5, chap8 hun7 thiu chit8 hun7.  13). Na7-si7 hit e5 thiu-hiong3 e5 hng7-hng7 khia7-teh, lian5 kiah8 bak8 ng3 thiN ia7 m7 kaN2; kan-ta tui5 heng kong2, Siong7-te3 ah, lin5-bin2 goa2 chit-e5 u7 choe7 e5 lang5.  14). Goa2 ka7 lin2 kong2, Chit e5 lang5 to3-khi3 i e5 chhu3 tit-tioh8 chheng-choe3-gi7 iaN5-ke3 hit e5 lang5.  In-ui7 kiN3-na7 chu7-ko e5 beh hou7 i pi-bi5; ka-ki7 pi-bi5 e5 beh ko-seng i.
	15). U7 lang5 toa3 eN-a2 chiu7-kun7 Ia5-sou, beh hou7 I bong in; Hak8-seng khoaN3-kiN3 chiu7 chek-pi7 in.  16). Na7-si7 Ia5-sou kio3 hiah e5 eN-a2 lai5 kong2, Iong5-un2 soe3-kiaN2 chiu7-kun7 goa2, boh8-tit kim3 i; in-ui7 Siong7-te3 e5 kok si7 chit ho7 lang5 e5.  17). Goa2 sit8-chai7 ka7 lin2 kong2, Hoan7-na7 seng5-chiap Siong7-te3 e5 kok bo5 chhin-chhiuN7 soe3-kiaN2 e5, koat-toan3 boe7 tit thang jip8-khi3.
	18). U7 chit8 e5 choe3-koaN e5 mng7 I kong2, Ho2 e5 sian-siN ah, goa2 tioh8 chaiN2-iuN7 choe3, chiah thang seng5-chiap eng2-oah8?  19). Ia5-sou ka7 i kong2, Li2 siaN2-su7 chheng-hou goa2 si7 ho2 ah?  Bo5 chit8-e5 ho2, tok8-tok8 Siong7-te3 na7-tiaN7.  20). Chiah e5 kai3 li2 i2-keng chai, Boh8-tit kan-im5, Boh8-tit thai5-si2 lang5, Boh8-tit thau-theh8, Boh8-tit lam7-sam2 choe3 kan-cheng3, Tioh8 keng3 li2 e5 pe7-bu2.  21). I chiu7 kong2, Chiah-e5 goa2 tui3 soe3-han3 long2 siu2 i lah.  22). Ia5-sou thiaN-kiN3 chiu7 ka7 i kong2, Li2 iau2 khiam3 chit8 hang7, tioh8 boe7 li2 it-chhe3 sou2 u7 e5 lai5 hou7 song3-hiong lang5, chiu7 beh u7 chai5-po2 ti7 thiN-nih8; koh lai5 te3 goa2.  23). Hit lang5 thiaN-kiN3 chiah e5 oe7 chin iu-bun7, in-ui7 i chin ho2-giah8.  24). Ia5-sou khoaN3-kiN3 i chiu7 kong2, Pu3 lang5 jip8 Siong7-te3 e5 kok oh--ah.  25). In-ui7 lok8-to5 chhng-ke3 chiam-phiN7, pi2 pu3 lang5 jip8 Siong7-te3 e5 kok, iau2 khah khoai3.  26). ThiaN-kiN3 e5 lang5 kong2, An2-ni, chi7-chui7 oe7 tit-tioh8 kiu3 ah?  27). Ia5-sou kong2, Chai7 lang5 sou2 boe7-oe7 e5, chai7 Siong7-te3 si7 oe7.  28). Pi2-tek kong2, Goan2 i2-keng pang3-sak ka-ki7 sou2 u7 e5 lai5 te3 li2.  29). Ia5-sou ka7 in kong2, Goa2 sit8-chai7 ka7 lin2 kong2, Bo5 u7 lang5 ui7-tioh8 Siong7-te3 e5 kok lai5 pang3-sak chhu3-theh8, a2-si7 bou2, a2-si7 hiaN-ti7, a2-si7 pe7-bu2, a2-si7 kiaN2-ji5,  30). ia7 bo5 ti7 chit-si3 tit-tioh8 kui2-na7 pe7 khah choe7, lai5-se3 tit-tioh8 eng2-oah8.
	31). Ia5-sou toa3 chap8-ji7 e5 hak8-seng, tui3 in kong2, Li2 khoaN3, lan2 chiah-e5 chiuN7 Ia5-lou7-sat-leng2, kiN3-na7 tui3 sian-ti sou2 ki3 e5 long2 beh eng3-giam7 ti7 Jin5-chu2.  32). In-ui7 I beh siu7 ke3-sang3 hou7 iN7-pang lang5, koh siu7 hi3-lang7 leng5-jiok8 phui3-noa7;  33). in beh piN-phah lai5 hai7-si2 I; te7 saN jit8 I beh koh-oah8.  34). Hiah e5 tai7-chi3 hak8-seng bo5 chit8 hang7 oe7 hiau2-tit; koh chit e5 oe7 tui3 ti7 in si7 un2-bat8, in ia7 m7 chai I sou2 kong2 e5.
	35). Kun7 Ia5-li7-ko e5 si5, u7 chit8 e5 chhiN-mi5 e5 che7 ti7 lou7-piN teh khit-chiah8;  36). thiaN-kiN3 choe7-choe7 lang5 keng-ke3, chiu7 mng7 si7 sim2-mih8 tai7-chi3.  37). Lang5 ka7 i kong2, Na2-sat-lek8 Ia5-sou tui3 chia ke3.  38). I chiu7 au5-kio3 kong2, Tai7-pit8 e5 hou7-e3, Ia5-sou, kho2-lin5 goa2.  39). Thau5-cheng5 kiaN5 e5 lang5 chek-pi7 i, kah i tioh8 cheng7-cheng7; na7-si7 i it-hoat toa7 siaN au5-kio3 kong2, Tai7-pit8 e5 hou7-e3 ah, kho2-lin5 goa2.  40). Ia5-sou theng5-kha, kah lang5 khan i lai5; i2-keng kun7-oa2, chiu7 mng7 i kong2,  41). Ai3 goa2 ka7 li2 choe3 sim2-mih8?  I chiu7 kong2, Chu2 ah, goa2 ai3 tit-tioh8 khoaN3-kiN3.  42). Ia5-sou ka7 i kong2, Li2 thang tit-tioh8 khoaN3-kiN3, li2 e5 sin3 u7 kiu3 li2 lah.  43). I liam5-piN tit-tioh8 khoaN3-kiN3, chiu7 te3 Ia5-sou kui eng5-kng Siong7-te3; cheng3 lang5 khoaN3-kiN3 ia7 long2 kui eng5-kng Siong7-te3.

[19]	Ia5-sou jip8 Ia5-li7-ko, teh ke3-khi3 e5 si5,  2). u7 chit8 lang5 mia5 kio3 Sat-kai, si7 choe3 thiu-hiong3 e5 thau5-lang5, ia7 si7 ho2-giah8.  3). I ai3 beh khoaN3 Ia5-sou si7 sim2-mih8 lang5, na7-si7 lang5 choe7, khoaN3 boe7 tioh8, in-ui7 i seng-khu oe2-soe3.  4). Chiu7 chau2 choe3 cheng5, peh-chiuN7 sng-chai5 chhiu7, beh khoaN3 I; in-ui7 Ia5-sou beh tui3 hia ke3.  5). Ia5-sou kau3 hit ui7, kiah8 thau5 khoaN3 i kong2, Sat-kai kin2-kin2 loh8-lai5, in-ui7 kin-a2-jit8 goa2 tek-khak tioh8 tiam3 li2 e5 ke.  6). Chiu7 kin2-kin2 loh8-lai5, hoaN-hi2 chiap-lap8 I.  7). Cheng3 lang5 khoaN3-kiN3, ngauh8-ngauh8-liam7 kong2, I jip8 khi3 hioh ti7 phaiN2 lang5 e5 chhu3.  8). Sat-kai khia7-teh, tui3 Chu2 kong2, Chu2 ah, goa2 chiong sou2 u7 e5 chit8 poaN3 hou7 song3-hiong lang5; na7 si7 bat oaiN sim2-mih8 lang5, chiu7 chiong si3-pe7 pe5 i.  9). Ia5-sou tui3 i kong2, Kin-a2-jit8 chin2-kiu3 kau3 ti7 chit e5 ke; ui7-tioh8 i ia7 si7 A-pek-lah8-han2 e5 kiaN2-sun.  10). In-ui7 Jin5-chu2 kau3, si7 beh chhe7 sit-loh8 e5, lai5 kiu3 i.
	11). In thiaN-kiN3 chiah e5 oe7 e5 si5, Ia5-sou koh siat chit8 e5 phi3-ju7, si7 in-ui7 I i2-keng kun7 Ia5-lou7-sat-leng2, in ia7 phah-sng3 Siong7-te3 e5 kok beh liam5-piN hian2-beng5.  12). I chiu7 kong2, U7 chit8 e5 chun-kui3 e5 lang5 khi3 hng7-hng7 e5 sou2-chai7 beh siu7 hong lai5 tit-tioh8 kok, chiah to3-tng2 lai5.  13). Chiu7 kio3 i chap8 e5 lou5-pok8, eng7 gun5 chap8 kun hou7 in, tui3 in kong2, Khi3 choe3 seng-li2 kau3 goa2 to3-lai5.  14). Chong2-si7 i pun2-kok e5 peh-siN3 oan3-hun7 i, chhe su3-chia2 te3-au7 khi3 kong2, Goan2 m7 ai3 chit lang5 choe3 goan2 e5 ong5.  15). I tit-tioh8 kok to3-tng2 lai5, chiu7 hoan-hu3 kio3 hiah e5 tui3 i nia2 gun5 e5 lou5-pok8 lai5, ai3 beh chai in choe3 seng-li2 sou2 than3 e5.  16). Thau5-chit8-e5 lai5 i e5 bin7-cheng5 kong2, Chu2 ah, li2 chit8 kun e5 gun5 i2-keng than3 chap8 kun lah.  17). I ka7 i kong2, Ho2 ah, ho2 e5 lou5-pok8, in-ui7 li2 ti7 chi3 sio2-khoa2 e5 su7 i2-keng chin7-tiong, taN hou7 li2 koan2 chap8 e5 siaN5.  18). Hit e5 te7 ji7 e5 lai5 kong2, Chu2 ah, li2 chit8 kun e5 gun5 i2-keng tit-tioh8 gou7 kun lah.  19). I ia7 ka7 i kong2, Hou7 li2 ia7 koan2 gou7 e5 siaN5.  20). Koh chit8 e5 lai5 kong2, Chu2 ah, li2 khoaN3, li2 chit8 kun e5 gun5 ti7 chia, goa2 eng7 chhiu2-kun pau khng3-teh;  21). in-ui7 goa2 kiaN li2, li2 si7 giam5-hat8 e5 lang5, theh8 sou2 bo5 he7 e5, koah sou2 bo5 ia7 e5.  22). I ka7 i kong2, PhaiN2 e5 lou5-pok8 ah, chiu7 li2 sou2 kong2 e5 goa2 beh gi2-toan3 li2.  Li2 ki3-jian5 chai goa2 si7 giam5-hat8 e5 lang5, theh8 sou2 bo5 he7 e5, koah sou2 bo5 ia7 e5;  23). siaN2-su7 m7 chiong goa2 e5 gun5 khi3 lok ti7 chiN5-tiam3, kau3 goa2 lai5 e5 si5, thang lian5 hit e5 li7-sek soa3 theh8?  24). Chiu7 ka7 piN-a2 khia7 e5 lang5 kong2, Chiong i chit8 kun e5 gun5 ka7 i theh8-lai5, hou7 hit e5 u7 chap8 kun e5.  25). In ka7 i kong2, Chu2 ah, i u7 chap8 kun lah.  26). Goa2 ka7 lin2 kong2, KiN3-na7 u7-e5 beh hou7 i; bo5-e5, lian5 i sou2 u7 e5 ia7 beh ka7 i theh8-khi3.  27). Na7-si7 goa2 hiah e5 tui3-tek8, m7 ai3 goa2 choe3 in e5 ong5 e5, tioh8 thoa in lai5, ti7 goa2 e5 bin7-cheng5 thai5-si2 in.
	28). Ia5-sou kong2 soah, chin3-cheng5 kiaN5, chiuN7 Ia5-lou7-sat-leng2.  29). KiaN5 kun7 Pek-hoat-ki5 kap Pek-tai7-ni5, ti7 hit-e5 mia5 kio3 KaN-na2 e5 soaN, chiu7 chhe nng7 e5 hak8-seng, kong2,  30). Lin2 khi3 tui3-bin7 e5 hiuN-sia7, jip8-khi3 e5 si5 beh tu2-tioh8 chit8 chiah lu5-a2 pak8 ti7 hia, iau2-be7 bat u7 lang5 khia5 e5, thau2-khui ka7 i khan lai5.  31). Na7 u7 lang5 mng7 lin2, Thau2 lu5 beh siaN2-su7? lin2 tioh8 kong2, Chu2 khiam3-eng7 i.  32). Sou2 chhe e5 lang5 khi3, ko2-jian5 tu2-tioh8 chiau3 I sou2 ka7 in kong2 e5.  33). Thau2 lu5-a2 e5 si5, chu2-lang5 tui3 in kong2, Thau2 lu5-a2 beh siaN2-su7?  34). In kong2, Chu2 khiam3-eng7 i.  35). Chiu7 khan i chiu7-kun7 Ia5-sou; chiong in e5 saN phoah8 ti7 lu5-a2 teng2, hu5 Ia5-sou khia5 i.  36). I kiaN5 e5 si5, lang5 eng7 in e5 saN phou ti7 lou7-nih8.  37). I2-keng kun7, beh loh8 KaN-na2 soaN, kui tin7 e5 hak8-seng chiu7 hoaN-hi2, toa7 siaN o-lo2 Siong7-te3, ui7-tioh8 sou2 khoaN3-kiN3 long2-chong2 e5 koan5-leng5;  38). kong2, Ti7 Chu2 e5 mia5 lai5 e5 ong5, eng-kai tit-tioh8 o-lo2, ti7 thiN-nih8 ho5-peng5, ti7 chi3-koaiN5 e5 ui7 eng5-kng.  39). Cheng3 lang5 tiong u7 kui2-na7 e5 Hoat-li7-sai3 lang5 tui3 I kong2, Sian-siN ah, tioh8 chek-pi7 li2 e5 hak8-seng.  40). I in3 kong2, Goa2 ka7 lin2 kong2, in na7 cheng7-cheng7, hiah e5 chioh8-thau5 beh au5-kio3.
	41). I2-keng kun7, khoaN3-kiN3 siaN5 chiu7 ui7-tioh8 i thi5-khau3, kong2,  42). Siat-su2 li2 ti7 chit jit8 na7 chai koan-he7 peng5-an e5 su7! chong2-si7 taN tui3 li2 e5 bak8-chiu un2-bat8.  43). In-ui7 si5-jit8 beh kau3, li2 e5 tui3-tek8 beh chiu-ui5 khi2 thou5-siaN5 lai5 ui5 li2, si3-bin7 khun3-khou2 li2;  44). koh beh hou7 li2 kap li2 lai7-tiong e5 kiaN2-ji5 long2 to2 toe7; bo5 lau5 nng7 te3 chioh8 saN-thah8; in-ui7 li2 m7 chai koan3-kou3 li2 e5 jit8.
	45). I2-keng jip8 tian7-tng5, chiu7 koaN2-chhut hiah e5 boe7 mih8 e5;  46). ka7 in kong2, U7 ki3-chai3 kong2, Goa2 e5 chhu3 beh choe3 ki5-to2 e5 chhu3, na7-si7 lin2 hou7 i choe3 chhat8-siu7.
	47). Ia5-sou jit8-jit8 ti7 tian7-nih8 ka3-si7 lang5.  Chiah e5 che3-si-thau5 keng-hak8-su7 i2-kip8 peh-siN3 e5 si7-toa7 ke3-bou5 beh biat8 I;  48). chong2-si7 chhe7 bo5 pou7, in-ui7 peh-siN3 long2 ti3-i3 thiaN I.

[20]	U7 chit8 jit8 Ia5-sou ti7 tian7-nih8 ka3-si7 peh-siN3, thoan5 hok-im e5 si5, hiah e5 che3-si-thau5 keng-hak8-su7 kap tiuN2-lo2 pek-oa2 lai5 tui3 I kong2,  2). Tioh8 ka7 goan2 kong2, Li2 eng7 sim2-mih8 koan5 kiaN5 chiah e5 su7?  koh eng7 chit e5 koan5 hou7 li2 e5 si7 chi7-chui7?  3). I in3 kong2, Goa2 ia7 mng7 lin2 chit8 ku3 oe7, lin2 ka7 goa2 kong2,  4). Iok-han7 e5 soe2-le2 si7 tui3 thiN a2-si7 tui3 lang5 ah?  5). In saN-kap gi7-lun7 kong2, Na7 kong2, Tui3 thiN; I beh kong2, An2-ni, lin2 siaN2-su7 m7 sin3 i?  6). Na7 kong2, Tui3 lang5, peh-siN3 long2 beh eng7 chioh8-thau5 tim3 lan2; in-ui7 peh-siN3 long2 chhim-sin3 Iok-han7 choe3 sian-ti.  7). In chiu7 in3 kong2, M7 chai i si7 tui3 ta2-loh8.  8). Ia5-sou chiu7 ka7 in kong2, Goa2 ia7 bo5 beh ka7 lin2 kong2 goa2 si7 eng7 sim2-mih8 koan5 kiaN5 chiah e5 tai7-chi3.
	9). Ia5-sou chiu7 siat chit e5 phi3-ju7 tui3 peh-siN3 kong2, U7 chit8 lang5 chai phu5-to5 hng5, chou hou7 tian7-hou7, chiu7 khi3 pat8 ui7 ku2-ku2.  10). Kau3 ki5 chhe chit8 e5 lou5-pok8 chiu7-kun7 tian7-hou7, kah in chiong hng5-lai7 e5 ke2-chi2 lap8 i; chong2-si7 tian7-hou7 phah i, hou7 i khang-khang khi3.  11). Koh chhe pat8 e5 lou5-pok8; in ia7 phah i, ia7 leng5-jiok8 i, hou7 i khang-khang khi3.  12). Koh chhe te7 saN e5; in ia7 siong i, koh chhia i chhut-khi3.  13). Hng5-chu2 chiu7 kong2, Goa2 beh chaiN2-iuN7 choe3 ah?  Goa2 beh chhe goa2 sou2 thiaN3 e5 kiaN2, in kaN2 oe7 keng3 i.  14). Na7-si7 tian7-hou7 khoaN3-kiN3 i, chiu7 saN-kap gi7-lun7 kong2, Chit-e5 si7 i seng5-chiap giap8 e5 kiaN2, lan2 lai5 hai7-si2 i, hou7 hit e5 giap8 kui ti7 lan2.  15). Chiu7 chhia i chhut hng5 goa7, lai5 hai7-si2 i.  Hng5-chu2 beh chaiN2-iuN7 lai5 pan7 in ah?  16). I beh lai5 biat8 hiah e5 tian7-hou7, chiong i e5 hng5 kau-tai7 pat8 lang5.  In thiaN-kiN3 chiu7 kong2, Boh8-tit u7 an2-ni.  17). Ia5-sou khoaN3 in chiu7 kong2, Sou2 ki3-chai3 kong2,
	Sai-hu7 sou2 khi3-sak e5 chioh8, 
	ChiaN5-choe3 chhu3-kak-thau5 e5 chioh8,
18). chit ku3 chaiN2-iuN7 ah?  KiN3-na7 poah8-to2 ti7 chit te3 chioh8 teng2 e5 teh-beh phoa3 kou5-kou5; hou7 chit te3 chioh8 teh i e5 teng2-bin7 e5 beh iu3 boah8-boah8.
	19). Hit si5 hiah e5 keng-hak8-su7 kap che3-si-thau5 chai I chit e5 phi3-ju7 si7 chi2 in lai5 kong2, chiu7 ai3 beh he7 chhiu2 liah8 I, na7-si7 kiaN peh-siN3.  20). Chiu7 tng I, ia7 chhe soe3-choh ke2-choe3 gi7 lang5, beh liah8 i e5 oe7-phang7, thang chiong I kau-hu3 chong2-tok e5 cheng3-ti7 kap koan5-peng3.  21). Chiu7 mng7 I kong2, Sian-siN ah, goan2 chai li2 sou2 kong2 sou2 ka3-si7 e5 si7 cheng3-tit8, li2 ia7 bo5 eng7 goa7-mau7 chhu2 lang5, chiu7-si7 chin-sit8 eng7 Siong7-te3 e5 lou7 ka3-si7 lang5.  22). Goan2 lap8-se3 hou7 Kai-sat, hap8-gi5 a2 bo5?  23). Na7-si7 Ia5-sou chai in e5 kan-cha3, chiu7 tui3 in kong2,  24). Chiong chit8 e5 gun5-a2 hou7 goa2 khoaN3.  Chit e5 siong7 kap ho7 si7 chi7-chui7 ah?  In kong2, Kai-sat.  25). I chiu7 ka7 in kong2, An2-ni, lin2 tioh8 chiong Kai-sat e5 mih8 lap8 hou7 Kai-sat, chiong Siong7-te3 e5 mih8 lap8 hou7 Siong7-te3.  26). In tng peh-siN3 e5 bin7-cheng5 boe7-oe7 liah8 I e5 oe7-phang7; koh ki5-koai3 I e5 in3-tap, chiu7 cheng7-cheng7.
	27). U7 Sat-thou2-kai lang5, chiu7-si7 kong2 lang5 bo5 koh-oah8 e5, kui2-na7 e5 chiu7-kun7 lai5 mng7 Ia5-sou kong2,  28). Sian-siN ah, Mou5-se u7 ki3 lai5 chi2-si7 goan2 kong2, Na7 u7 lang5, i e5 hiaN si2 u7 bou2 ia7 bo5 kiaN2, i e5 sio2-ti7 tioh8 chhoa7 i e5 bou2, siN kiaN2 lai5 soa3-chiap i e5 hiaN.  29). An2-ni, u7 hiaN-ti7 chhit lang5, toa7-e5 chhoa7 bou2, bo5 kiaN2 chiu7 si2;  30). te7 ji7 e5 te7 saN e5 ia7 chhoa7 i;  31). chhit e5 long2 an2-ni, bo5 lau5 kiaN2 chiu7 si2-khi3.  32). Au7-lai5 hu7-jin5-lang5 ia7 si2.  33). An2-ni, ti7 koh-oah8 e5 si5, chit e5 hu7-jin5-lang5 beh choe3 in tiong-kan ta2-loh8 chit8-e5 e5 bou2? in-ui7 chi2 chhit lang5 long2 u7 chhoa7 i choe3 bou2.  34). Ia5-sou ka7 in kong2, Chit se3-kai3 e5 lang5 u7 ke3 u7 chhoa7;  35). na7-si7 sng3 choe3 oe7 kham-tit tit-tioh8 hit e5 se3-kai3, ia7 tui3 si2-lang5 tiong koh-oah8 e5, chiu7 bo5 ke3 bo5 chhoa7;  36). in-ui7 ia7 boe7-oe7 koh si2; si7 chhin-chhiuN7 thiN-sai3 chit8 iuN7; i2-keng choe3 koh-oah8 e5 lang5, chiu7 choe3 Siong7-te3 e5 kiaN2.  37). Lun7 si2-lang5 koh-oah8, Mou5-se ti7 Chhi3-phe3 hit phiN u7 chi2-beng5, chheng-hou Chu2 choe3 A-pek-lah8-han2 e5 Siong7-te3, I2-sat e5 Siong7-te3, Nga2-kok e5 Siong7-te3.  38). I m7 si7 si2-lang5 e5 Siong7-te3, si7 oah8-lang5 e5 Siong7-te3; in-ui7 cheng3 lang5 ui7-tioh8 I lai5 oah8.  39). U7 keng-hak8-su7 kui2-na7 lang5 in3 kong2, Sian-siN ah, li2 sou2 kong2 e5 si7 ho2.  40). In-ui7 in m7 kaN2 koh mng7 I sim2-mih8.
	41). Ia5-sou chiu7 tui3 in kong2, Lang5 chaiN2-iuN7 kong2 Ki-tok choe3 Tai7-pit8 e5 hou7-e3 ah?  42). In-ui7 ti7 Si-phian tiong Tai7-pit8 ka-ki7 kong2,
	Chu2 ka7 goa2 e5 Chu2 kong2,
	Che7 goa2 e5 toa7 peng5,
	43). Theng3-hau7 goa2 chiong li2 e5 tui3-tek8 choe3 li2 e5 kha-tah8-i2.
44). Tai7-pit8 ki3-jian5 chheng I choe3 Chu2, chiu7 Ki-tok chaiN2-iuN7 choe3 i e5 hou7-e3 ah?
	45). Tng cheng3 peh-siN3 teh thiaN e5 si5, I chiu7 ka7 I e5 hak8-seng kong2,  46). Tioh8 ti5-hong5 hiah e5 keng-hak8-su7, in ai3 chheng7 tng5 saN si3-koe3 kiaN5, chin ai3 ti7 koe-chhi7-nih8 hou7 lang5 chheng2-an, hoe7-tng5 lai7 che7 koaiN5 ui7, ian5-toh-nih8 che7 toa7 ui7;  47). in hiau-thun chiu2-koaN2 lang5 e5 ke-he2, ke2-i3 tng5-tng5 ki5-to2; in beh siu7-choe7 koh khah tang7.

[21]	Ia5-sou kiah8 bak8 khoaN3-kiN3 chiah e5 ho2-giah8 lang5 chiong in sou2 hian3 e5 hiat-loh8 khou3-pang5.  2). Koh khoaN3-kiN3 chit8 e5 song3-hiong e5 chiu2-koaN2 lang5 chiong nng7 e5 poaN3-li5 hiat-loh8-khi3.  3). Chiu7 kong2, Goa2 chin-sit8 ka7 lin2 kong2, Chit e5 song3-hiong e5 chiu2-koaN2 lang5 sou2 hiat e5 pi2 cheng3 lang5 sou2 hiat e5 khah choe7.  4). In-ui7 cheng3 lang5 si7 tui3 in u7 chhun e5 hiat-loh8-khi3 hian3; na7-si7 chit e5 hu7-jin5-lang5 si7 tui3 i e5 bo5 kau3 e5 it-chin7 hiat i sou2 oa2-kho3 lai5 oah8 e5.
	5). U7 lang5 kong2-khi2 tian7-tng5 si7 eng7 ho2 chioh8 kap sou2 hian3 e5 mih8 lai5 chng-thaN7,  6). hit si5 Ia5-sou kong2, Lin2 sou2 khoaN3-kiN3 hiah e5 mih8, jit8-chi2 beh kau3, ti7 chia beh bo5 chit8 te3 chioh8 lau5 ti7 chioh8 e5 teng2-bin7, ia7 bo5 chhia-loh8-khi3.  7). In chiu7 mng7 I kong2, Sian-siN ah, an2-ni sim2-mih8 si5 beh u7 hiah e5 su7?  Koh chiah e5 su7 beh chiaN5 e5 si5, u7 sim2-mih8 tiau7-thau5 ah?  8). Ia5-sou kong2, Tioh8 kin2-sin7 bian2-tit siu7 be5-hek8.  In-ui7 beh u7 choe7-choe7 lang5 thok goa2 e5 mia5 lai5 kong2, Goa2 chiu7-si7 Ki-tok; koh kong2, Si5 kun7 lah; lin2 m7 thang khi3 te3 in.  9). Lin2 beh thiaN-kiN3 kau-chian3 kap jiau2-loan7 e5 su7, hit si5 m7-bian2 kiaN-hiaN5.  In-ui7 chiah e5 tai7-chi3 tek-khak tai7-seng u7; chong2-si7 boat8-ki5 bo5 liam5-piN kau3.
	10). Chiu7 ka7 in kong2, Peh-siN3 beh khi2-lai5 kong-kek peh-siN3, kok ia7 beh khi2-lai5 kong-kek kok.  11). Toe7 beh toa7 tin2-tang7, ia7 choe7-choe7 sou2-chai7 u7 ki-hng un-ek8; tui3 thiN-nih8 ia7 beh u7 thang kiaN e5 siong7 kap toa7 e5 sin5-jiah.  12). Chiah e5 su7 e5 tai7-seng lang5 beh he7 chhiu2 liah8 lin2, khun2-tiok8 lin2, chiong lin2 sang3-kau ti7 hoe7-tng5 kap kaN-lo5, ia7 ui7-tioh8 goa2 e5 mia5 toa3 lin2 kau3 ti7 kun-ong5 koaN-hu2 e5 bin7-cheng5.  13). Chiah e5 su7 beh chiaN5-choe3 lin2 e5 kan-cheng3.  14). Sou2-i2 lin2 e5 sim-chi3 tioh8 koat-toan3 bo5 tai7-seng khoa3-lu7 beh chaiN2-iuN7 hun-sou3.  15). In-ui7 goa2 beh siuN2-su3 lin2 khau2-chai5 ti3-hui7, chiu7-si7 lin2 e5 cheng3 tui3-tek8 sou2 boe7-oe7 ti2-tng pian7-pok e5.  16). Lin2 ia7 beh hou7 pe7-bu2, hiaN-ti7, chhin-chhek, peng5-iu2 ke3-sang3;  17). lin2 tiong-kan u7 e5 beh hou7 in hai7-si2; lin2 in-ui7 goa2 e5 mia5 beh hou7 cheng3 lang5 oan3-hun7;   18). chong2-si7 lin2 chit8 ki thau5-mng5 ia7 boe7 sit-loh8.  19). Lin2 eng7 thun-lun2 tit-tioh8 lin2 e5 oah8-mia7.
	20). Lin2 khoaN3-kiN3 Ia5-lou7-sat-leng2 hou7 kun-peng sou2 ui5, chiu7 chai i e5 pha-hng kun7 lah.  21). Hit si5 ti7 Iu5-thai3 e5 tioh8 chau2-khi3 soaN-nih8; ti7 siaN5-lai7 e5 tioh8 chhut-lai5; ti7 hng5-nih8 e5 m7 thang jip8 siaN5.  22). In-ui7 chiah e5 jit8 si7 sin-oan e5 jit8, hou7 sou2 u7 ki3-chai3 e5 long2 eng3-giam7.  23). Tng hiah e5 jit8 u7 sin-in7 kap hou7 eN-a2 chiah8 lin e5 hu7-jin5-lang5 u7 chai-e7; in-ui7 beh u7 toa7 e5 khun3-khou2 kau3 ti7 hit e5 toe7-hng, ia7 siu7-khi3 kau3 ti7 chit e5 peh-siN3;  24). in beh hou7 to thai5-si2, siu7 liah8 kau3 ban7 pang;  Ia5-lou7-sat-leng2 beh hou7 liat8-pang lang5 thun2-tah8, kau3 liat8-pang e5 ki5 moa2.  25). Ti7 jit8, geh8, chhiN-sin5 teh-beh u7 tiau7-thau5, ti7 toe7-chiuN7 liat8-pang khun3-khou2; ui7-tioh8 hai2 kap eng2 e5 hoa7-hoa7-hau2 chiu7 hun-loan7;  26). lang5 tui3 kiaN-hiaN5 i2-kip8 theng3-hau7 sou2 beh kau3 ti7 thiN-e7 e5 su7 chiu7 hun7-khi3; in-ui7 thiN-siong7 beh tin2-tang7.  27). Ti7 hit si5 beh khoaN3-kiN3 Jin5-chu2 eng7 koan5-leng5 kap toa7 eng5-kng che7 hun5 lai5.  28). Tu2-tu2 u7 chiah e5 su7, lin2 tioh8 theng5-sin khi2-lai5 kiah8 thau5; in-ui7 lin2 e5 siok8-hoe5 kun7 lah.
	29). Koh eng7 phi3-ju7 ka7 in kong2, Chhi3-khoaN3 bu5-hoa-ko2 kap long2-chong2 e5 chhiu7,  30). in puh-iN2 e5 si5 lin2 khoaN3-kiN3, chiu7 ka-ki7 chai he7-thiN kun7 lah.  31). An2-ni, lin2 khoaN3-kiN3 chiah e5 su7 chiu7 tioh8 chai Siong7-te3 e5 kok kun7 lah.  32). Goa2 sit8-chai7 ka7 lin2 kong2,  Chit se3-tai7 iau2-be7 ke3-khi3, chiah e5 tai7-chi3 long2 beh chiaN5.  33). ThiN kap toe7 beh bo5-khi3, goa2 e5 oe7 boe7 bo5-khi3.
	34). Na7-si7 lin2 tioh8 ka-ki7 kin2-sin7, kiaN-liau2 lin2 e5 sim hou7 tham-chiah8, chiu2-chui3, kap chit se3-kan e5 khoa3-lu7 phah-loan7, chiu7 hit jit8 chhin-chhiuN7 oah8-tauh hut-jian5 kau3 ti7 lin2;  35). in-ui7 hit jit8 beh chhin-chhiuN7 an2-ni kau3 ti7 kiN3-na7 khia7-khi2 choan5 toe7-bin7 e5 cheng3 lang5.  36). Na7-si7 lin2 tioh8 tak8 si5 keng2-seng2, ki5-to2, hou7 lin2 oe7 tit siam2-pi7 chiong-lai5 long2-chong2 e5 su7, lai5 khia7 ti7 Jin5-chu2 e5 bin7-cheng5.
	37). Ia5-sou jit8-si5 ti7 tian7-nih8 ka3-si7 lang5; mi5-si5 chhut-khi3, hioh ti7 hit-e5 mia5 choe3 KaN-na2 e5 soaN.  38). Cheng3 peh-siN3 thau3-cha2 khi3 tian7-nih8 chhe7 I, ai3 beh thiaN I.

[22]	 Tu5-kaN3-choeh, ia7 mia5 poaN5-ke3-choeh, kun7 lah.  2). Chiah e5 che3-si-thau5 kap keng-hak8-su7 chhe7-khoaN3 u7 sim2-mih8 hoat thang hai7-si2 Ia5-sou; in-ui7 si7 kiaN peh-siN3.
	3). Sat-tan3 jip8 ti7 hit-e5 kio3 choe3 Ka-liok8 e5 Iu5-tai7, i si7 chap8-ji7 e5 hak8-seng e5 chit8 e5;  4). chiu7 khi3 kap chiah e5 che3-si-thau5 iu2-si-koaN saN-kap chham-siong5, beh eng7 sim2-mih8 hoat chiong Ia5-sou kau in.  5). In hoaN-hi2, iok beh gun5 hou7 i.  6). Iu5-tai7 in2 i; chiu7 chhe7 ki-hoe7, tng peh-siN3 bo5 ti7-teh e5 si5, chiong Ia5-sou kau in.
	7). Tu5-kaN3-choeh, eng-kai thai5 poaN5-ke3-choeh e5 iuN5-ko, hit e5 jit8 i2-keng kau3,  8). Ia5-sou chhe Pi2-tek Iok-han7 kong2, Lin2 khi3 thoe3 lan2 pi7-pan7 poaN5-ke3-choeh e5 ian5-siah8, hou7 lan2 thang lai5 chiah8.  9). In ka7 I kong2, Ai3 goan2 ti7 sim2-mih8 sou2-chai7 pi7-pan7?  10). I ka7 in kong2, Lin2 khi3 jip8 siaN5, chiu7 u7 chit8 lang5 toa3 chui2-pan5 beh tu2-tioh8 lin2, tioh8 te3 i jip8 i sou2 jip8 e5 chhu3.  11). Ka7 hit keng chhu3 e5 chu2-lang5 kong2, Sian-siN mng7 kong2, Kheh-thiaN ti7 ta2-loh8? goa2 beh ti7 hia kap goa2 e5 hak8-seng chiah8 poaN5-ke3-choeh.  12). I beh eng7 lau5-teng2 pai5-siat e5 toa7 thiaN hou7 lin2 khoaN3; lin2 tioh8 ti7 hia pi7-pan7.  13). In khi3, ko2-jian5 tu2-tioh8 chiau3 I sou2 ka7 in kong2 e5, chiu7 ti7 hia pi7-pan7 poaN5-ke3-choeh.
	14). Si5 kau3 Ia5-sou che7 toh, su3-tou5 ia7 kap I che7.  15). I tui3 in kong2, Ti7 siu7 hai7 e5 tai7-seng goa2 put-chi2 i3-ai3 kap lin2 chiah8 chit e5 poaN5-ke3-choeh;  16). in-ui7 goa2 ka7 lin2 kong2, goa2 bo5 beh koh chiah8 i, kau3 i eng3-giam7 ti7 Siong7-te3 e5 kok.  17). Chiu7 chih poe, chiok-sia7 liau2 kong2, Lin2 chiong chit-e5 pun hou7 lin2 tak8 lang5;  18). in-ui7 goa2 ka7 lin2 kong2, taN liau2-au7 goa2 bo5 beh lim phu5-to5 chiap, kau3 Siong7-te3 e5 kok lai5.  19). Koh theh8 piaN2 chiok-sia7 lai5 peh hou7 in, kong2, Chit-e5 si7 goa2 e5 seng-khu, ui7-tioh8 lin2 lai5 hian3 e5; lin2 kiaN5 chit-e5 lai5 ki3-liam7 goa2.  20). Chiah8 liau2-au7 phang5 poe ia7 si7 an2-ni, kong2, Chit e5 poe si7 sin-iok, ti7 goa2 e5 huih lai5 siat-lip8 e5, chiu7-si7 ui7-tioh8 lin2 lau5-chhut e5.  21). Na7-si7 boe7 goa2 e5 lang5, i e5 chhiu2 kap goa2 ti7 toh-nih8.  22). In-ui7 Jin5-chu2 chin-chiaN3 khi3, chiau3 sou2 tiaN7-tioh8 e5; na7-si7 I hou7 sim2-mih8 lang5 boe7, hit lang5 u7 chai-e7!  23). In chiu7 saN tui3-mng7 ki5-tiong sim2-mih8 lang5 beh choe3 chit e5 tai7-chi3.
	24). In u7 teh saN-chiN, khoaN3 chiong5-tiong sim2-mih8 lang5 sng3 choe3 toa7.  25). Ia5-sou chiu7 ka7 in kong2, Liat8-pang e5 kun-ong5 choe3 chu2 lai5 ti7-li2 in; koan2-hat in e5 chheng choe3 Un-chu2.  26). Na7-si7 lin2 chiu7 m7 si7 an2-ni; lin2 tiong-kan choe3 toa7 e5 tioh8 chhin-chhiuN7 si7-soe3, choe3 thau5 e5 tioh8 chhin-chhiuN7 chhe-eng7.  27). Sim2-mih8 ho7 lang5 choe3 toa7? si7 che7 toh e5, a2-si7 choe3 chhe-eng7 e5 ah? kiam2 m7 si7 che7 toh e5 mah? Na7-si7 goa2 ti7 lin2 tiong-kan chhin-chhiuN7 choe3 chhe-eng7 e5.  28). Lin2 chiu7-si7 siong5-siong5 kap goa2 ti7 chhi3-lian7 tiong e5,  29). goa2 eng7 kok hong lin2, chhin-chhiuN7 goa2 e5 Pe7 bat eng7 kok hong goa2 chit iuN7;  30). hou7 lin2 ti7 goa2 e5 kok lim-chiah8 ti7 goa2 e5 toh; lin2 ia7 beh che7 ti7 cho7-ui7, sim2-phoaN3 I2-sek-liat8 chap8-ji7 e5 chi-phai3.  31). Koh kong2, Se-bun5, Se-bun5 ah, li2 khoaN3, Sat-tan3 bat ai3 tit-tioh8 lin2, ai3 poa3 lin2 chhin-chhiuN7 poa3 beh8;  32). na7-si7 goa2 u7 thoe3 li2 ki5-to2, hou7 li2 e5 sin3 bo5 sit-loh8; li2 kui-cheng3 liau2-au7, tioh8 kian-kou3 li2 e5 hiaN-ti7.  33). Pi2-tek ka7 I kong2, Chu2 ah, goa2 pian7-pian7 kap li2 koaiN loh8 kaN, ia7 kap li2 si2.  34). I chiu7 kong2, Pi2-tek ah, goa2 ka7 li2 kong2, kin-a2-jit8 koe iau2-be7 thi5, li2 beh saN pai2 m7 jin7 goa2.
	35). Koh ka7 hak8-seng kong2, Goa2 cheng5 chhe lin2 bo5 toa3 chiN5-te7, kap tah-lian5, kap oe5, lin2 u7 khiam3 sim2-mih8 bo5?  In kong2, Bo5.  36). I chiu7 ka7 in kong2, Na7-si7 taN u7 chiN5-te7 e5 tioh8 toa3 i, u7 tah-lian5 e5 ia7 tioh8 an2-ni; bo5 to e5, tioh8 boe7 i e5 saN, lai5 boe2 to.  37). In-ui7 goa2 ka7 lin2 kong2, sou2 ki3-chai3 e5 kong2, Sng3 I kap put-hoat e5 lang5 tang5 liat8, chit ku3 oe7 tek-khak eng3-giam7 ti7 goa2; in-ui7 kan-siap8 goa2 e5 taN beh chiaN5 lah.  38). In kong2, Chu2 ah, li2 khoaN3, ti7 chia u7 nng7 ki to.  I ka7 in kong2, Kau3-giah8 lah.
	39). Ia5-sou chhut-khi3, chiau3-siong5 khi3 KaN-na2 soaN; hak8-seng ia7 te3 I.  40). Kau3 hit sou2-chai7 chiu7 ka7 in kong2, Lin2 tioh8 ki5-to2, bian2-tit jip8 be5-hek8.  41). Chiu7 li7-khui in iok-liok8 u7 hiat chioh8-thau5 e5 hng7, kui7-loh8-khi3 ki5-to2 kong2,  42). Pe7 ah, li2 na7 kheng2, tioh8 chiong chit e5 poe li7-khui goa2; tok8-tok8 m7 si7 goa2 e5 i3-su3, si7 li2 e5 i3-su3 tioh8 chiaN5.  43). U7 chit8 e5 thiN-sai3 tui3 thiN chhut-hian7, lai5 chong3 I e5 lat8.  44). Ia5-sou khou2-thang3 kau3 kek8, ki5-to2 na2 pek-chhiat; I e5 koaN7 si7 chhin-chhiuN7 toa7 tiam2 huih tih loh8 toe7.  45). Ki5-to2 soah khi2-lai5, khi3 chiu7-kun7 hak8-seng, khoaN3-kiN3 in ui7-tioh8 iu-bun7 teh khun3;  46). chiu7 ka7 in kong2, SiaN2-su7 khun3? khi2-lai5 ki5-to2, bian2-tit jip8 be5-hek8.
	47). Iau2 teh kong2 e5 si5 u7 kui tin7 lang5 kau3; chap8-ji7 hak8-seng e5 chit8 e5, hit e5 kio3 choe3 Iu5-tai7 e5, kiaN5 ti7 in e5 thau5-cheng5, kun7-oa2 Ia5-sou beh ka7 I chim.  48). Na7-si7 Ia5-sou ka7 i kong2, Iu5-tai7, li2 eng7 chim-chhui3 boe7 Jin5-chu2 mah?  49). Cho2-iu7 e5 lang5 khoaN3-kiN3 sou2 beh kau3 e5 su7 chiu7 kong2, Chu2 ah, goan2 tioh8 eng7 to lai5 thai5 in mah?  50). Ki5-tiong chit8 lang5 thai5 che3-si-thau5 e5 lou5-pok8, siah-khi3 i chiaN3 peng5 e5 hi7-a2.  51). Ia5-sou in3 kong2, Tai7-chi3 kau3 an2-ni, chhiaN2 iong5-un2 che; chiu7 bong i e5 hi7-a2, lai5 i-ho2 i.  52). Ia5-sou tui3 hiah e5 lai5 kong-kek I e5 che3-si-thau5, tian7-si, tiuN2-lo2 kong2, Lin2 kiah8 to kap thui5 chhut-lai5 chhin-chhiuN7 kong-kek chhat8 mah?  53). Goa2 jit8-jit8 kap lin2 ti7 tian7-nih8, lin2 bo5 chhun chhiu2 kong-kek goa2; na7-si7 chit tiap8 si7 lin2 e5 si5, kap ou-am3 e5 koan5-se3.
	54). In chiu7 liah8 I, toa3 I khi3, toa3 I jip8 che3-si-thau5 e5 chhu3.  Pi2-tek hng7-hng7 te3 I.  55). Lang5 ti7 tiaN5-nih8 khi2 he2, saN-kap teh che7, Pi2-tek ia7 che7 ti7 in tiong-kan.  56). U7 chit8 e5 lu2-pi7 khoaN3-kiN3 i ng3 he2-kng teh che7, chu3-bak8 khoaN3 i, kong2, Chit lang5 ia7 si7 kap I choe3 tin7.  57). I m7 jin7 kong2, Hu7-jin5-lang5 ah, goa2 m7 bat I.  58). Tiap-a2-ku2 koh chit8 lang5 khoaN3-kiN3 kong2, Li2 ia7 si7 in e5 lang5. Pi2-tek kong2, Lang5 ah, goa2 m7 si7.  59). Ke3 poaN3-si5 ku2, koh chit8 lang5 chhut-lat8 kong2, Chit lang5 chin-chiaN3 kap I choe3 tin7, in-ui7 i ia7 si7 Ka-li7-li7 lang5.  60). Na7-si7 Pi2-tek kong2, Lang5 ah, li2 sou2 kong2 e5, goa2 m7 chai.  Iau2 teh kong2 e5 si5, koe liam5-piN thi5.  61). Chu2 oat8 thau5 khoaN3 Pi2-tek.  Pi2-tek chiu7 ki3-tit Chu2 e5 oe7, u7 chaiN2-iuN7 ka7 i kong2, Kin-a2-jit8 koe thi5 e5 tai7-seng, li2 beh saN pai2 m7 jin7 goa2.  62). I chiu7 chhut-khi3 goa7-bin7, toa7 thi5-khau3.
	63). Kou3-siu2 Ia5-sou e5 lang5 hi3-lang7 I, phah I;  64). ng I e5 bin7, mng7 I kong2, Li2 tioh8 choe3 sian-ti lai5 kong2, phah li2 e5 si7 chi7-chui7 ah.  65). Koh kong2 choe7-choe7 hang7 lai5 siat-tok8 I.
	66). Kau3 thiN kng, peh-siN3 e5 tiuN2-lo2-hoe7 chu7-chip8, ki5-tiong u7 chiah e5 che3-si-thau5 kap keng-hak8-su7; in chiu7 toa3 Ia5-sou kau3 in e5 kong-hoe7 kong2,  67). Li2 na7 si7 Ki-tok tioh8 ka7 goan2 kong2.  68). Ia5-sou ka7 in kong2, Goa2 na7 ka7 lin2 kong2, lin2 m7 sin3; na7 mng7 lin2, lin2 ia7 m7 in3.  69). Chong2-si7 taN liau2-au7 Jin5-chu2 beh che7 ti7 Siong7-te3 koan5-leng5 e5 toa7 peng5.  70). Tai7-ke kong2, An2-ni, chiu7 li2 si7 Siong7-te3 e5 KiaN2 mah?  I tui3 in kong2, Lin2 kong2 goa2 chiu7-si7.  71). In kong2, Mih-sai2 eng7 pat8 hang7 e5 kan-cheng3? lan2 pun2-sin u7 thiaN-kiN3 I chhin-chhui3 sou2 kong2 e5.

[23]	In choan5-hoe7 e5 lang5 long2 khi2-lai5, toa3 I kau3 Pi2-liap8-to e5 bin7-cheng5;  2). ko3 I kong2, Goan2 khoaN3 chit lang5 be5-hek8 goan2 e5 peh-siN3, kim3 lang5 lap8 se3 hou7 Kai-sat, ka-ki7 chheng choe3 Ki-tok, choe3 ong5.  3). Pi2-liap8-to mng7 I kong2, Li2 si7 Iu5-thai3 lang5 e5 ong5 mah?  In3 i kong2, Li2 kong2, chiu7-si7.  4). Pi2-liap8-to tui3 hiah e5 che3-si-thau5 kap kui tin7 e5 lang5 kong2, Goa2 khoaN3 chit lang5 bo5 choe7.  5). Chong2-si7 in na2 chhut-lat8 kong2, I io5-tang7 peh-siN3, pian3 Iu5-thai3 thoan5 kau3, tui3 Ka-li7-li7 khi2 kau3 chia.  6). Pi2-liap8-to chit8-e7 thiaN-kiN3, chiu7 mng7 khoaN3 chit lang5 si7 Ka-li7-li7 lang5 a2 m7 si7.  7). I2-keng chai I siok8 ti7 Hi-lut8 sou2 koan2-hat, chiu7 sang3 I hou7 Hi-lut8; hit si5 Hi-lut8 ia7 ti7 Ia5-lou7-sat-leng2.
	8). Hi-lut8 khoaN3-kiN3 Ia5-sou chiu7 chin hoaN-hi2, si7 ku2-ku2 ai3 khoaN3-kiN3 I, in-ui7 bat thiaN-kiN3 I e5 su7, koh ng3-bang7 khoaN3-kiN3 I kiaN5 sin5-jiah.  9). Chiu7 eng7 choe7-choe7 oe7 mng7 I; na7-si7 Ia5-sou bo5 in3 i chit8 ku3.  10). Hiah e5 che3-si-thau5 kap keng-hak8-su7 khia7-teh, chhut-lat8 ko3 I.  11). Hi-lut8 kap i e5 peng bak8-te7-bo5 I, hi3-lang7 I; eng7 sui2 e5 saN ka7 I chheng7, koh sang3 heng5 Pi2-liap8-to.  12). Hi-lut8 kap Pi2-liap8-to peng5-si5 kiat-oan3, hit jit8 chiu7 choe3 peng5-iu2.
	13). Pi2-liap8-to tiau3 hiah e5 che3-si-thau5, kap iu2-si chham peh-siN3 lai5,  14). tui3 in kong2, Lin2 toa3 chit e5 lang5 kau3 goa2 chia, kong2 I si7 be5-hek8 peh-siN3 e5; li2 khoaN3, goa2 ti7 lin2 e5 bin7-cheng5 i2-keng sim2-mng7 I; chong2-si7 lun7-kau3 lin2 sou2 ko3 I e5 su7, goa2 chha5-chhut I long2 bo5 choe7.  15). Hi-lut8 ia7 si7 an2-ni; in-ui7 u7 chiong I sang3 heng5 lan2; ia7 li2 khoaN3, I sou2 kiaN5 bo5 chit8 hang7 eng-kai si2 e5 su7.  16). Sou2-i2 goa2 beh phah lai5 thau2-pang3 I.  18). In chit8 choe5 au5-kio3 kong2, Tioh8 tu5-khi3 chit e5 lang5, pang3 Pa-liap8-pa hou7 goan2.  19). Chit e5 Pa-liap8-pa, in-ui7 ti7 siaN5-lai7 chok-loan7 koh thai5-si2 lang5, chiah koaiN loh8 kaN.  20). Pi2-liap8-to ai3 pang3 Ia5-sou, chiu7 koh kap in kong2.  21). Na7-si7 in kio3, Teng3 I sip8-ji7-ke3, teng3 I sip8-ji7-ke3.  22). Pi2-liap8-to te7 saN pai2 tui3 in kong2, Si7 chaiN2-iuN7? I u7 kiaN5 sim2-mih8 phaiN2?  Goa2 khoaN3 I bo5 chit8 hang7 eng-kai si2 e5 choe7; sou2-i2 beh phah lai5 thau2-pang3 I.  23). In toa7 siaN pek-chhiat kiu5 teng3 I ti7 sip8-ji7-ke3.  In e5 siaN khah-iaN5.  24). Pi2-liap8-to gi2-toan3 chiau3 in sou2 kiu5 e5 lai5 kiaN5:  25). chiu7 thau2-pang3 in sou2 kiu5 hit e5 ui7-tioh8 chok-loan7 soa3 thai5-si2 lang5 koaiN loh8 kaN e5; chiong Ia5-sou kau in, lai5 sun7 in e5 i3-su3.
	26). Toa3 Ia5-sou khi3 e5 si5, u7 chit8 e5 Kou2-li7-nai7 e5 lang5, Se-bun5, tui3 hiuN-e7 lai5, in chiu7 khiu2 i lai5, chiong sip8-ji7-ke3 khoa3 ti7 i e5 keng-thau5, hou7 i gia5 lai5 te3 Ia5-sou.
	27). Te3 I e5 lang5 u7 peh-siN3 kap hu7-jin5-lang5 choe7-choe7, hu7-jin5-lang5 ui7-tioh8 I tui5 heng ai-siong.  28). Ia5-sou oat8 thau5 tui3 in kong2, Ia5-lou7-sat-leng2 e5 hu7-jin5-lang5 ah, boh8-tit ui7-tioh8 goa2 thi5-khau3, tioh8 ui7-tioh8 lin2 ka-ki7 kap ka-ki7 e5 kiaN2-ji5 lai5 thi5-khau3:  29). in-ui7 si5 beh kau3, lang5 beh kong2, Boe7-oe7 hoai5-in7 e5 hu7-jin5-lang5, be7 bat seng-san2 e5 thai, be7 bat hou7 gin2-na2 suh e5 lin-thau5, u7 hok-khi3.  30). Hit si5 lang5 chiu7 beh tui3 soaN kong2, Teh goan2; ia7 tui3 soaN-a2 kong2, Kham3 goan2.  31). In-ui7 ti7 chhiN e5 chhiu7-bak8 na7 kiaN5 an2-ni, chiu7 ti7 ta e5 chhiu7-bak8 beh chaiN2-iuN7 ah?
	32). Koh u7 nng7 e5 hoan7-lang5 hou7 lang5 toa3-khi3, kap Ia5-sou tang5 siu7 si2.
	33). Kau3 chit8 sou2-chai7 mia5 kio3 Thau5-khak-oaN2, chiu7 ti7 hia teng3 I ti7 sip8-ji7-ke3; koh teng3 hiah e5 hoan7-lang5, chit8-e5 ti7 chiaN3 peng5, chit8-e5 ti7 to3 peng5.  34). Ia5-sou kong2, Pe7 ah, sia3-bian2 in, in-ui7 in sou2 choe3 e5, in m7 chai.  Lang5 chiu7 liam-khau pun I e5 saN.  35). Hiah e5 iu2-si ki-chhi3 I kong2, I bat kiu3 pat8 lang5; na7 si7 choe3 Siong7-te3 e5 Ki-tok, siu7 keng2-soan2 e5, tioh8 kiu3 ka-ki7.  36). Peng-teng ia7 hi3-lang7 I, kun7-oa2 eng7 chhou3 hou7 I,  37). kong2, Li2 na7 si7 Iu5-thai3 lang5 e5 ong5, tioh8 kiu3 ka-ki7.  38). Ti7 I e5 teng2-bin7 u7 cham2-tiau5 sia2 kong2, Chit-e5 si7 Iu5-thai3 lang5 e5 ong5.
	39). Siu7 tiau3-teh e5 hoan7-lang5 chit8-e5 siat-tok8 I, kong2, Li2 kiam2 m7 si7 Ki-tok mah?  Tioh8 kiu3 ka-ki7 kap goan2.  40). Te7 ji7 e5 in3 lai5 chek-pi7 i, kong2, Li2 ki3-jian5 tang5 siu7 choe7, lian5 Siong7-te3 ia7 m7 kiaN mah?  41). Lan2 siu7 choe7 si7 kong-to7; in-ui7 lan2 sou2 siu7 e5 hap8 ti7 lan2 sou2 kiaN5; na7-si7 chit lang5 sou2 kiaN5 e5, bo5 chit8 hang7 m7 tioh8.  42). Chiu7 kong2, Ia5-sou ah, li2 ti7 li2 e5 kok lai5 e5 si5, tioh8 ki3-tit goa2.  43). Ia5-sou chiu7 ka7 i kong2, Goa2 sit8-chai7 ka7 li2 kong2, Kin-a2-jit8 li2 beh kap goa2 ti7 Lok8-hng5.
	44). Jit8 tiong-tau3, choan5 toe7 ou-am3; kau3 saN tiam2 cheng e5 si5, jit8 e5 kng bo5-khi3;  45). tian7-lai7 e5 tiuN3 tui3 tiong lih8-khui.  46). Ia5-sou toa7 siaN kio3, chiu7 kong2, Pe7 ah, goa2 e5 sin5 kau-tai7 li2 e5 chhiu2.  Chiah e5 oe7 kong2 soah, khui3 chiu7 tng7.
	47). Pe2-chong2 khoaN3-kiN3 chit e5 tai7-chi3, kui eng5-kng Siong7-te3, kong2, Chit-e5 chin-chiaN3 si7 gi7 e5 lang5.  48). Chu7-chip8 teh khoaN3 e5 cheng3 lang5 khoaN3-kiN3 chiah e5 tai7-chi3, long2 tui5 heng to3-khi3.  49). Hiah-e5 kap Ia5-sou saN-bat e5, i2-kip8 hiah-e5 tui3 Ka-li7-li7 te3 I lai5 e5 hu7-jin5-lang5, long2 hng7-hng7 teh khia7, lai5 khoaN3 chiah e5 su7.
	50). U7 chit8 lang5 mia5 Iok-sek, i si7 gi7-oan5, choe3 lang5 ho2 koh gi7;  51). i bo5 tang5 hiah e5 lang5 sou2 ke3-bou5 sou2 choe3 e5, i si7 siok8 Iu5-thai3 lang5 e5 A-li7-ma2-thai3 siaN5, peng5-sou3 him-bou7 Siong7-te3 kok e5.  52). Chit lang5 khi3 kiN3 Pi2-liap8-to, lai5 kiu5 Ia5-sou e5 sin-si.  53). Chiu7 siu I loh8-lai5, eng7 iu3-toe7 pou3 pau I, he7 ti7 chioh8 chhak8 e5 bong7, long2 be7 bat bai5-chong3 lang5 e5.  54). Hit jit8 chiu7-si7 pi7-pan7 choeh e5 jit8, an-hioh-jit8 kun7 lah.  55). Tui3 Ka-li7-li7 kap Ia5-sou saN-kap lai5 hiah e5 hu7-jin5-lang5 te3 ti7 au7-bin7, khoaN3 I e5 bong7, kap chaiN2-iuN7 he7 I e5 sin-si.  56). Chiu7 to3-khi3 pi7-pan7 hiuN-liau7 hiuN-iu5; tng an-hioh-jit8 chiau3 kai3-beng7 lai5 hioh.

[24]	Chhit-jit e5 thau5 chit8 jit8, thiN phu2-kng, hiah e5 hu7-jin5-lang5 toa3 sou2 pi7-pan7 hiah e5 hiuN-liau7 kau3 bong7;  2). khoaN3-kiN3 chioh8 i2-keng tui3 bong7-mng5 ko7 khui.  3). Chiu7 jip8-khi3, bo5 khoaN3-kiN3 Chu2 e5 sin-si.  4). Ui7-tioh8 an2-ni teh tiu5-tu5 e5 si5, hut-jian5 u7 nng7 lang5 khia7 ti7 in sin-piN, i-chiuN5 kng na3-na3.  5). Hu7-jin5-lang5 kiaN-hiaN5, bin7 aN3-loh8 toe7; hit nng7 lang5 ka7 in kong2, SiaN2-su7 ti7 si2-lang5 tiong chhe7 oah8-lang5 ah?  6). I bo5 ti7 chia, i2-keng koh-oah8.  Lin2 tioh8 ki3-tit I iau2 ti7 Ka-li7-li7 e5 si5 u7 chaiN2-iuN7 ka7 lin2 kong2,  7). Jin5-chu2 tek-khak tioh8 kau ti7 choe7-jin5 e5 chhiu2, hou7 in teng3 ti7 sip8-ji7-ke3, te7 saN jit8 koh-oah8.  8). In chiu7 ki3-tit I e5 oe7.  9). tui3 bong7-nih8 to3-khi3, chiong chiah e5 su7 long2 po3 hou7 chap8-it e5 hak8-seng kap ki5-u5 e5 cheng3 lang5 chai.  10). Khi3 tui3 su3-tou5 kong2 chiah e5 tai7-chi3 e5, chiu7-si7 Boat8-tai7-liap8 e5 Ma2-li7-a, kap Iok-a-na2, kap Nga2-kok e5 lau7-bu2 Ma2-li7-a, i2-kip8 ki5-u5 kap in choe3-phoaN7 e5 hu7-jin5-lang5.  11). Su3-tou5 khoaN3 hiah e5 oe7 choe3 bo5 iaN2, ia7 m7 sin3 i.  12). Na7-si7 Pi2-tek khi2-lai5 chau2 kau3 bong7-nih8, aN3-loh8-khi3 khoaN3, chi2-u7 khoaN3-kiN3 iu3-toe7 pou3 na7-tiaN7; chiu7 to3-khi3 in chhu3, teh ki5-koai3 sou2 keng-ke3 e5 su7.
	13). Siang7 hit jit8 hak8-seng tiong u7 nng7 lang5 khi3 chit8 e5 hiuN-sia7, mia5 I2-ma2-ngou2, li7 Ia5-lou7-sat-leng2 ji7-chap8-gou7 li2.  14). In saN-kap tam5-lun7 sou2 keng-ke3 long2-chong2 e5 su7.  15). In teh tam5-lun7 saN-mng7 e5 si5, Ia5-sou pun2-sin kun7-oa2, kap in saN-kap kiaN5.  16). In nng7 lang5 be5-bak8, ti3-kau3 boe7 jin7-tit I.  17). I tui3 in kong2, Lin2 kiaN5 e5 si5, saN-kap pian7-lun7 e5 si7 sim2-mih8 oe7?  In chiu7 khia7-teh, bin7 tai3-iu-iong5.  18). Ki5-tiong chit8-e5, mia5 Kek-liu5-pa, in3 I kong2, Li2 kiam2 toaN-sin chhut-goa7 ti7 Ia5-lou7-sat-leng2, ia7 m7 chai kun7-jit8 ti7 hia sou2 keng-ke3 e5 su7 mah?  19). I ka7 in kong2, Sim2-mih8 su7 ah?  In ka7 I kong2, Chiu7-si7 Na2-sat-lek8 lang5 Ia5-sou e5 su7;  I si7 sian-ti lang5, ti7 Siong7-te3 kap cheng3 peh-siN3 e5 bin7-cheng5 sou2 kong2 sou2 kiaN5 u7 koan5-leng5;  20). ia7 hiah e5 che3-si-thau5 kap lan2 e5 si7-toa7 ke3-sang3 I khi3 teng7 si2 choe7, teng3 I ti7 sip8-ji7-ke3.  21). Na7-si7 goan2 peng5-sou3 teh ng3-bang7 I chiu7-si7 hit-e5 beh siok8-hoe5 I2-sek-liat8 e5.  M7 na7 an2-ni, koh chiah e5 su7 chiaN5 i2-keng saN jit8 lah.  22). Koh goan2 tiong-kan kui2-na7 e5 hu7-jin5-lang5 hou7 goan2 chin gong5-ngiah8; in-ui7 in phah-phu2-kng kau3 bong7-nih8;  23). bo5 khoaN3-kiN3 I e5 sin-si, chiu7 lai5 kong2, in u7 khoaN3-kiN3 thiN-sai3 chhut-hian7, kong2 I koh-oah8 lah.  24). Goan2 tiong-kan kui2-na7 lang5 kau3 bong7-nih8, ko2-jian5 khoaN3-kiN3 chiau3 hu7-jin5-lang5 sou2 kong2 e5; chong2-si7 bo5 khoaN3-kiN3 I.
	25). Ia5-sou tui3 in kong2, Bu5-ti e5 lang5 ah, sian-ti sou2 kong2 it-chhe3 e5 oe7, lin2 e5 sim chaiN2-iuN7 hiah oh sin3 ah!  26). Ki-tok siu7 chiah e5 kan-khou2, lai5 jip8 I e5 eng5-kng, kiam2 m7 eng-kai mah?  27). Chiu7 tui3 Mou5-se kap cheng3 sian-ti khi2, kiN3-na7 seng3-keng tiong sou2 chi2 I e5, long2 ka7 in koe2-beng5.
	28). Chiong-kun7 sou2 khi3 e5 hiuN-sia7, Ia5-sou chhin-chhiuN7 beh kiaN5 khah hng7.  29). Nng7 lang5 kiong5 lau5 I kong2, ChhiaN2 kap goan2 toa3; si5 i2-keng oaN3, jit8 beh loh8 lah.  I chiu7 jip8-khi3, beh kap in toa3.  30). SaN-kap che7 toh e5 si5, Ia5-sou theh8 piaN2 chiok-sia7, peh lai5 hou7 in.  31). In e5 bak8-chiu khui, chiu7 jin7-tit I; liam5-piN bo5 koh khoaN3-kiN3.  32). In chiu7 saN-kap kong2, Lou7-nih8 I kap lan2 kong2 oe7, khui-thiah seng3-keng e5 si5, lan2 e5 sim kiam2 bo5 jiat8 mah?  33). Chiu7 chek-si5 khi2-sin, to3-khi3 Ia5-lou7-sat-leng2, tu2-tioh8 chap8-it e5 hak8-seng, kap tang5 ti7-teh e5 lang5 chu7-chip8 teh kong2,  34). Chu2 ko2-jian5 koh-oah8, ia7 chhut-hian7 hou7 Se-bun5 khoaN3-kiN3.  35). In nng7 lang5 ia7 kong2-khi2 ti7 lou7-nih8 sou2 tu2-tioh8 e5 su7, kap ti7 peh piaN2 e5 si5 in chaiN2-iuN7 jin7-tit I.
	36). In teh kong2 chiah e5 oe7 e5 si5, Ia5-sou pun2-sin khia7 ti7 in tiong-kan,  ka7 in kong2, Goan7 lin2 peng5-an.  37). In gong5-ngiah8 koh kiaN, liah8-choe3 sou2 khoaN3-kiN3 e5 si7 sin5.  38). I chiu7 ka7 in kong2, Lin2 siaN2-su7 ju5-loan7, sim-lai7 siN-khi2 giau5-gi5 ah?  39). Tioh8 khoaN3 goa2 e5 chhiu2 goa2 e5 kha, chiu7-si7 goa2 pun2-sin; bong goa2, chiu7 chai; in-ui7 sin5 bo5 kut bo5 bah, chiau3 lin2 khoaN3-kiN3 goa2 long2 si7 u7.  40). Kong2 an2-ni, chiu7 chiong chhiu2 kap kha hou7 in khoaN3.  41). Hak8-seng ui7-tioh8 hoaN-hi2 e5 ian5-kou3, iau2-ku2 bo5 sin3, koh teh ki5-koai3, I ka7 in kong2, Lin2 ti7 chia u7 sim2-mih8 thang chiah8 bo5?  42). In chiu7 chiong pek e5 hi5 chit8 phiN3 hou7 I;  43). I theh8-khi3, tng in e5 bin7-cheng5 chiah8 i.
	44). Koh tui3 in kong2, Chiah-e5 chiu7-si7 goa2 iau2-ku2 kap lin2 ti7-teh e5 si5 sou2 tui3 lin2 kong2 e5 oe7, kong2 kiN3-na7 ti7 Mou5-se e5 lut8-hoat, kap hiah e5 sian-ti, i2-kip8 si-phian, sou2 ki3-chai3 chi2 goa2 e5 oe7 long2 tek-khak tioh8 eng3-giam7.  45). Chiu7 khui in e5 sim-khiau3, hou7 in oe7 hiau2-ngou7 hiah e5 seng3-keng.  46). Koh ka7 in kong2, U7 an2-ni ki3-chai3, Ki-tok tioh8 siu7 khou2, te7 saN jit8 tui3 si2-lang5 tiong koh-oah8;  47). ia7 hoan2-hoe2 kap sia3-choe7 e5 to7-li2 beh ti7 I e5 mia5 lai5 thoan5 kau3 ban7 pang, si7 tui3 Ia5-lou7-sat-leng2 khi2.  48). Lin2 choe3 chiah e5 tai7-chi3 e5 kan-cheng3.  49). Ia7 goa2 beh chhe goa2 e5 Pe7 sou2 eng3-un2 e5 kau3 ti7 lin2; chong2-si7 lin2 tioh8 tiam3 ti7 chit e5 siaN5, theng3-hau7 tui3 teng2-bin7 loh8-lai5 e5 koan5-leng5 chhin-chhiuN7 saN ka7 lin2 chheng7.
	50). Chiu7 chhoa7 in chhut-khi3 kau3 Pek-tai7-ni5 e5 tui3-bin7, kiah8-khi2 chhiu2, ka7 in chiok-hok.  51). Chiok-hok e5 si5, chiu7 li7-piat8 in, siu7 chih-chiap chiuN7 thiN.  52). In chiu7 pai3 I; chiu7 to3-tng2-khi3 Ia5-lou7-sat-leng2, toa7-toa7 hoaN-hi2:  53). siong5-siong5 ti7 tian7-lai7, o-lo2 Siong7-te3.

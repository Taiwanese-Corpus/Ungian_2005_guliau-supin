	A-Mou5-Su7 (30)
[1]	The5-ko-a bok8-chia2-tiong A-mou5-su7 e5 oe7.  Chiah e5 oe7 chiu7-si7 ti7 Iu5-tai7 ong5 OU-se-a ni5-kan, I2-sek-liat8 ong5 Iok-hat e5 kiaN2 Ia5-lo5-pho-am3 e5 ni5-kan, toe7-tang7 i2-cheng5 nng7-ni5, sou2 khoaN3-kiN3 koan-he7 I2-sek-liat8 e5 su7.
	2). I kong2, Ia5-ho5-hoa tui3 Sek-an au5-kio3, tui3 Ia5-lou7-sat-leng2 chhut I e5 siaN; bok8-chia2 e5 chhau2-tiuN5 pi-ai, Ka-bit8 e5 soaN-teng2 kou-ta5.
	3). Ia5-ho5-hoa an2-ni kong2, Ui7-tioh8 Tai7-ma2-sek hoan7-choe7 kau3 saN-pai2, iah8 kau3 si3-pai2, Goa2 bo5 beh bian2 i e5 heng5-hoat8; in-ui7 i eng7 phah gou7-kak e5 thih-khi3 phah Ki-liat8.  4). Goa2 beh kang3-he2 ti7 Hap-siat e5 ke, sio-biat8 Pian7-hap-tat8 e5 kiong-tian7.  5). Goa2 beh cham2-tng7 Tai7-ma2-sek e5 mng5-kong5, chian2-tu5 A-bun5 piN5-iuN5 khia7-khi2 e5 peh-siN3, kap Pek-i-tian5 chiang2-koan5-peng3--e5; A-lan5 lang5 beh siu7-liah8 kau3 Kiat-jiN2; che si7 Ia5-ho5-hoa kong2--e5.
	6). Ia5-ho5-hoa an2-ni kong2, Ui7-tioh8 Ka-sat hoan7-choe7 kau3 saN-pai2, iah8 kau3 si3-pai2, Goa2 bo5 beh bian2 i e5 heng5-hoat8; in-ui7 in liah8 kui-chok8 e5 peh-siN3 kau hou7 I2-tong.  7). Goa2 beh kang3-he2 ti7 Ka-sat e5 siaN5-chhiuN5, sio-biat8 i e5 kiong-tian7.  8). Goa2 beh chian2-tu5 A-sit8-tut8 khia7-khi2 e5 peh-siN3, kap A-sit8-ki-lun5 chiang2-koan5-peng3--e5; iah8 beh oat8-tng2 chhiu2 kong-kek I2-kek-lun5; Hui-li7-su7 lang5 sou2 chhun--e5, beh long2 biat8-bo5; che si7 Chu2 Ia5-ho5-hoa kong2--e5.
	9). Ia5-ho5-hoa an2-ni kong2, Ui7-tioh8 Chhui-lo5 hoan7-choe7 kau3 saN-pai2, iah8 kau3 si3-pai2, Goa2 bo5 beh bian2 i e5 heng5-hoat8; in-ui7 in chiong kui-chok8 e5 peh-siN3 kau hou7 I2-tong, iah8 bo5 ki3-liam7 hiaN-ti7 e5 beng5-iok.  10). Goa2 beh kang3-he2 ti7 Chhui-lo5 e5 siaN5-chhiuN5, sio-biat8 i e5 kiong-tian7.
	11). Ia5-ho5-hoa an2-ni kong2, Ui7-tioh8 I2-tong hoan7-choe7 kau3 saN-pai2, iah8 kau3 si3-pai2, Goa2 bo5 beh bian2 i e5 heng5-hoat8; in-ui7 i kiah8-to tui-jip i e5 hiaN-ti7, long2 bo5 lin5-bin2; i e5 siu7-khi3 beng2-liat8, hoat-chhut bo5 soah, eng2-oan2 khng3 siu7-khi3.  12). Goa2 beh kang3-he2 ti7 The5-ban7, sio-biat8 Pho-su-lah8 e5 kiong-tian7.
	13). Ia5-ho5-hoa an2-ni kong2, Ui7-tioh8 A-bun5-chok8 hoan7-choe7 kau3 saN-pai2, iah8 kau3 si3-pai2, Goa2 bo5 beh bian2 i e5 heng5-hoat8; in-ui7 in phoa3-khui Ki-liat8 u7 sin-in7 e5 hu7-jin5-lang5, beh khui-khoah in e5 keng2-kai3.  14). Goa2 beh ti7 kau-chian3 hoah-hiam3 e5 jit8, kng2-le5-hong kong5-hong e5 jit8, khi2-he2 ti7 Lah8-pa e5 siaN5-chhiuN5, sio-biat8 i e5 kiong-tian7.  15). In e5 ong5 kap i hiah e5 siu2-leng2, beh choe3 chit8-e7 hou7 lang5 liah8-khi3; che si7 Ia5-ho5-hoa kong2--e5.

[2]	Ia5-ho5-hoa an2-ni kong2, Ui7-tioh8 Mou5-ap hoan7-choe7 kau3 saN-pai2, iah8 kau3 si3-pai2, Goa2 bo5 beh bian2 i e5 heng5-hoat8; in-ui7 i chiong I2-tong ong5 e5 kut-thau5 sio choe3 he.  2). Goa2 beh kang3-he2 ti7 Mou5-ap, sio-biat8 Ka-liok8 e5 kiong-tian7; Mou5-ap beh ti7 hoa7-hoa7-hau2 hoah-hiam3 pun5 sau3-kak e5 tiong-kan si2-bo5.  3). Goa2 beh tui3 i e5 tiong-kan chian2-tu5 sim2-phoaN3-si, soa3 thai5-si2 in it-chhe3 e5 siu2-leng2; che si7 Ia5-ho5-hoa kong2--e5.
	4). Ia5-ho5-hoa an2-ni kong2, Ui7-tioh8 Iu5-tai7 lang5 hoan7-choe7 kau3 saN-pai2, iah8 kau3 si3-pai2, Goa2 bo5 beh bian2 i e5 heng5-hoat8; in-ui7 in khi3-sak Ia5-ho5-hoa e5 ka3-si7, bo5 chun5-siu2 I e5 lut8-le7; in e5 liat8-chou2 sou2 than3 e5 hu-ke2 hou7 in kiaN5 be5-lou7.  5). Goa2 beh kang3-he2 ti7 Iu5-tai7, sio-biat8 Ia5-lou7-sat-leng2 e5 kiong-tian7.
	6). Ia5-ho5-hoa an2-ni kong2, Ui7-tioh8 I2-sek-liat8 lang5 hoan7-choe7 kau3 saN-pai2, iah8 kau3 si3-pai2, Goa2 bo5 beh bian2 i e5 heng5-hoat8; in-ui7 in boe7 gi7-lang5 lai5 tit-tioh8 gun5, boe7 song3-hiong lang5 lai5 tit-tioh8 chit8-siang oe5.  7). Song3-hiong lang5 thau5-khak-teng2 e5 tin5-ai, si7 in sou2 i3-ai3, ong2-khut un-jiu5 e5 lang5 e5 li2-lou7; pe7-kiaN2 saN-kap chhin-kun7 chit8 e5 siau3-lian5 e5 hu7-jin5-lang5, ti3-kau3 siat-tok8 Goa2 e5 seng3-mia5.  8). In ti7 tak8 e5 toaN5-piN to2 ti7 lang5 choe3 chun2-tng3 e5 saN; koh ti7 in e5 Siong7-te3 e5 chhu3-lai7 lim siu7-hoat8 e5 lang5 e5 chiu2.  9). Goa2 tui3 in e5 bin7-cheng5 tu5-biat8 A-mou5-li7 lang5, hiah e5 lang5 koaiN5-toa7 chhin-chhiuN7 pek-hiuN-chhiu7, iong2 chhin-chhiuN7 siong7-chhiu7; chong2-si7 Goa2 teng2-bin7 biat8 i e5 ke2-chi2, e7-bin7 choat8-tng7 i e5 kun.  10). Goa2 ia7 toa3 lin2 tui3 Ai-kip8 toe7 chiuN7-lai5, ti7 khong3-ia2 chhoa7 lin2 si3-chap8 ni5, hou7 lin2 tit-tioh8 A-mou5-li7 lang5 e5 toe7 choe3-giap8.  11). Goa2 tui3 lin2 e5 kiaN2-ji5 tiong-kan heng-khi2 sian-ti, koh tui3 lin2 e5 siau3-lian5 lang5 e5 tiong-kan heng-khi2 Na2-se3-jiN2; I2-sek-liat8 lang5 ah, kiam2-m7-si7 an2-ni mah? che si7 Ia5-ho5-hoa kong2--e5.  12). Chong2-si7 lin2 hou7 Na2-se3-jiN2 lim chiu2, hoan-hu3 sian-ti kong2, Boh8-tit kong2 sian-ti oe7.  13). KhoaN3 ah, ti7 lin2 sou2 tiam3 e5 toe7, Goa2 beh teh lin2 loh8--khi3; chhin-chhiuN7 chng-moa2 tiu7-khun2 e5 chhia teh-tang7 chit8-iuN7.  14). Gau5-chau2-e5 boe7-oe7 to5-thoat; iong2-chong3--e5 bo5 lat8-be2, iong2-beng2--e5 boe7-oe7 ka-ki7 kiu3 siN3-mia7;  15). kiah8-keng--e5 boe7-oe7 khia7-chai7; kha-pou7 kin2--e5 boe7-oe7 ka-ki7 kiu3; khia5-be2--e5 boe7-oe7 ka-ki7 kiu3-mia7.  16). Kau3 hit-jit8, iong2-su7-tiong u7 tam2-lek8--e5 beh thng3-chhiah-theh to5-chau2; che si7 Ia5-ho5-hoa kong2--e5.

[3]	I2-sek-liat8 lang5 ah, tioh8 thiaN Ia5-ho5-hoa sou2 kong2 kong-kek lin2 e5 oe7, chiu7-si7 kong-kek Goa2 sou2 chhoa7 chhut Ai-kip8 toe7 e5 choan5-ke e5 oe7.  2). Ti7 toe7-chiuN7 ban7-chok8-tiong, Goa2 chi2-u7 bat lin2; sou2-i2 Goa2 beh pan7 lin2 it-chhe3 e5 choe7-koa3.  3). Nng7-lang5 na7 bo5 saN-iok, kiam2 oe7 saN-kap kiaN5?  4). Sai na7 bo5 ka7-tioh8 mih8, kiam2 oe7 ti7 chhiu7-na5-lai7 hau2 mah? Soe3 chiah iong2 e5 sai na7 bo5 sou2 tit-tioh8, kiam2 oe7 tui3 hiat8-lai7 chhut-siaN mah?  5). Na7 bo5 tiuN oah8-tauh, chiau2-a2 kiam2 oe7 ham7-loh8 toe7-chiuN7 e5 lo5-bang7 mah? lo5-bang7 na7 bo5 sou2 tit-tioh8, kiam2 oe7 tui3 toe7-chiuN7 hoan-khi2-lai5 mah?  6). SiaN5-lai7 na7 pun5 sau3-kak, peh-siN3 kiam2 bo5 kiaN-hiaN5 mah? Chai-e7 na7 kau3 chit8 e5 siaN5, kiam2-m7-si7 Ia5-ho5-hoa sou2 kang3-loh8--e5 mah?  7). Chu2 Ia5-ho5-hoa, na7 bo5 eng7 I pi3-bit8 e5 i3-su3 chi2-si7 I e5 lou5-pok8 chiah e5 sian-ti, chiu7 long2 bo5 sou2 kiaN5.  8). Sai teh hau2, chi7-chui7 bo5 kiaN? Chu2 Ia5-ho5-hoa i2-keng kong2, chi7-chui7 bo5 kong2 sian-ti e5 oe7?
	9). Tioh8 ti7 A-sit8-tut8 e5 kiong-tian7, kap Ai-kip8 toe7 e5 kiong-tian7, po3-iong5 kong2, Lin2 tioh8 chu7-chip8 ti7 Sat-ma2-li7-a chiah e5 soaN, chiu7 khoaN3-kiN3 ki5-tiong e5 toa7 jiau2-loan7, kap hit lai7-bin7 po7-giok8 e5 su7.  10). In-ui7 in boe7-hiau2-tit kiaN5 cheng3-tit8, chiu7-si7 eng7 kiong5-po7 kap chhiuN2-kiap e5 mih8, chek-chu7 ti7 in e5 kiong-tian7-lai7: che si7 Ia5-ho5-hoa kong2--e5.  11). Sou2-i2 Chu2 Ia5-ho5-hoa an2-ni kong2, Beh u7 tui3-tek8 lai5 ui5-khun3 chit e5 toe7, hou7 li2 e5 se3-lek8 soe-bi5, chhiuN2 li2 e5 kiong-tian7.  12). Ia5-ho5-hoa an2-ni kong2, Chhin-chhiuN7 bok8-chia2 tui3 sai e5 chhui3, chhiuN2-chhut nng7-ki kha, a2-si7 poaN3-te3 hi7-a2, an2-ni tiam3 Sat-ma2-li7-a e5 I2-sek-liat8 lang5, the ti7 bin5-chhng5-kak, a2-si7 chhu siu3-hoe-than2 e5 bin5-chhng5--e5, in e5 tit-tioh8 kiu3, iah8 put-ko3 si7 an2-ni.  13). Chu2 Ia5-ho5-hoa, ban7-kun e5 Siong7-te3, kong2, Lin2 tioh8 thiaN chit e5 oe7, iah8 tioh8 kan-cheng3 ti7 Nga2-kok ke.  14). Goa2 pan7 I2-sek-liat8 choe7-koa3 e5 jit8, ia7 beh pan7 Pek-tek8-li7 e5 che3-toaN5; toaN5-kak beh siu7 chho3-chih8, tui7-loh8 toe7.  15). Goa2 beh hui2 i tang-thiN e5 chhu3, he7-thiN e5 chhu3; chhiuN7-ge5 e5 chhu3 ia7 beh hui2-biat8, toa7-chhu3 iah8 long2 bo5--khi3; che si7 Ia5-ho5-hoa kong2--e5.

[4]	Lin2 Pa-san e5 gu5-bu2, tiam3-ti7 Sat-ma2-li7-a soaN--e5, tioh8 thiaN chit e5 oe7; lin2 khi-hu7 song3-hiong lang5, ap-che3 kan-khou2 lang5, tui3 in e5 tiong7-hu kong2, Phang5-chiu2 lai5 hou7 goan2 lim.  2). Chu2 Ia5-ho5-hoa ki2 ka-ki7 e5 seng3 lai5 chiu3-choa7 kong2, KhoaN3 ah, jit8-chi2 beh lim5-kau3 lin2, lang5 beh eng7 kau liah8 lin2 khi3, eng7 tio3-hi5-kau liah8 lin2 sou2 chhun--e5 khi3.  3). Lin2 tak8-lang5 beh tui3 phoa3-khiah tit8-tit8 chin3-cheng5 khi3, chau2-jip8 Hap-bun5; che si7 Ia5-ho5-hoa kong2--e5.
	4). Lin2 khi3 Pek-tek8-li7 hoan7-choe7, kau3 Kiat-kah ke-thiN lin2 e5 choe7; tak8 cha2-khi2 hian3 lin2 e5 che3-mih8, mui2 saN-jit8 hian3 lin2 e5 chap8-hun7-chit8;  5). iah8 hian3 u7-kaN3 e5 mih8 choe3 sia7-un-che3, chiong kam-sim-che3 lai5 po3-iong5 soan-thoan5; I2-sek-liat8 lang5 ah, che si7 lin2 sou2 hoaN-hi2--e5; Chu2 Ia5-ho5-hoa kong2 i lah.  6). Goa2 hou7 lin2 ti7 tak8 e5 siaN5-lai7 chhui3-khi2 long2 bo5 mih8 thang pou7, ti7 lin2 e5 tak8 sou2-chai7 khiam3-kheh bi2-niu5; lin2 iau2-ku2 bo5 kui-ng3 Goa2; che si7 Ia5-ho5-hoa kong2--e5.  7). Ti7 siu-koah i2-cheng5 saN geh8-jit8, Goa2 kim3-chi2 loh8-hou7 ti7 lin2 hia; Goa2 loh8-hou7 ti7 chit e5 siaN5, bo5 loh8-hou7 ti7 hit e5 siaN5; chit sou2-chai7 u7 hou7, hit sou2-chai7 bo5 hou7, chiu7 kou-ta5.  8). An2-ni nng7-saN e5 siaN5 e5 lang5, si3-koe3 tian kau3 chit8 e5 siaN5 chhe7-chui2, iah8 bo5 thang chi2-khoah; lin2 iau2-ku2 bo5 kui-ng3 Goa2; che si7 Ia5-ho5-hoa kong2--e5.  9). Goa2 eng7 kou-ta5 hiu2-noa7 kong-kek lin2; lin2 e5 hng5 e5 chhut-san2, lin2 e5 phu5-to5-hng5, bu5-hoa-ko2 chhiu7, kaN-na2-chhiu7, long2 hou7 chian2-thang5 chiah8--khi3; lin2 iau2-ku2 bo5 kui-ng3 Goa2; che si7 Ia5-ho5-hoa kong2--e5.  10). Goa2 kang3 un-ek8 ti7 lin2 tiong-kan, chhin-chhiuN7 ti7 Ai-kip8 e5 khoan2; eng7 to thai5-si2 lin2 e5 siau3-lian5 lang5; lin2 hiah e5 be2 hou7 lang5 khan--khi3, iaN5-lai7 e5 chhau3-bi7 chheng3 kau3 lin2 e5 phiN7-khang; lin2 iau2-ku2 bo5 kui-ng3 Goa2; che si7 Ia5-ho5-hoa kong2--e5.  11). Goa2 chhia-to2 lin2 tiong-kan kui2-na7 e5 siaN5, chhin-chhiuN7 Siong7-te3 chhia-to2 Sou2-to-ma2 Go5-mou5-lah8 chit8-iuN7, lin2 chhin-chhiuN7 chit8-te3-a2 chha5 tui3 he2-tiong thiu--chhut-lai5; lin2 iau2-ku2 bo5 kui-ng3 Goa2; che si7 Ia5-ho5-hoa kong2--e5.  12). I2-sek-liat8 ah, sou2-i2 Goa2 beh an2-ni khoan2-thai7 li2; ui7-tioh8 Goa2 beh an2-ni khoan2-thai7 li2, I2-sek-liat8 ah, li2 tioh8 pi7-pan7 lai5 kiN3 li2 e5 Siong7-te3.  13). Hit e5 chhong3-soaN cho7-hong, chiong I e5 sim-i3 chi2-si7 lang5, hou7 cha2-khi2-si5 pian3-choe3 ou-am3, kha tah8 ti7 toe7--nih koaiN5 e5 sou2-chai7--e5, I e5 mia5 chiu7-si7 ban7-kun e5 Siong7-te3 Ia5-ho5-hoa.

[5]	I2-sek-liat8-ke ah, tioh8 thiaN chit e5 oe7, chiu7-si7 Goa2 sou2 lun7-kau3 lin2 e5 ai-ko.  2). I2-sek-liat8 peh-siN3 poah8-to2, boe7 koh khi2-lai5; siu7 hiat ti7 toe7--nih, bo5 lang5 hu5 i khi2-lai5.  3). In-ui7 Chu2 Ia5-ho5-hoa an2-ni kong2, I2-sek-liat8-ke e5 siaN5, chhut chit8-chheng lang5--e5, chi2-u7 chhun chit8-pah; chhut chit8-pah--e5, chi2-u7 chhun chap8--e5.  4). In-ui7 Ia5-ho5-hoa tui3 I2-sek-liat8-ke kong2, Lin2 tioh8 chhe7 Goa2, chiu7 tit-tioh8 oah8.  5). Boh8-tit chhe7 Pek-tek8-li7, boh8-tit jip8 Kiat-kah, boh8-tit ke3-khi3 Piat8-si7-pa; in-ui7 Kiat-kah tek-khak hou7 lang5 liah8, Pek-tek8-li7 ia7 beh kui ti7 bo5.  6). Lin2 tioh8 chhe7 Ia5-ho5-hoa chiu7 tit-tioh8 oah8; kiaN-liau2 I chhin-chhiuN7 he2 hoat-chhut ti7 Iok-sek e5 ke, sio ti7 Pek-tek8-li7, bo5 lang5 phah-sit.  7). Lin2 chiah-e5 hou7 kong-peng5 pian3-choe3 in-tin5, chiong kong-gi7 hiat ti7 toe7--nih-e5,  8). lin2 tioh8 chhe7 hit-e5 cho7 Bau2-chhiN kap Chham-chhiN, hou7 si2-im3 pian3-choe3 cha2-khi2-si5, hou7 jit8--si5 pian3-choe3 ou-am3-mi5; kio3 hai2-chui2 lai5 piaN3 ti7 toe7--nih-e5, I e5 mia5 si7 Ia5-ho5-hoa;  9). I hou7 kiong5-beng2-e5 hut-jian5 tu2-tioh8 pai7-bo5, ti3-kau3 oe7-sou2 tu2-tioh8 pai7-bo5.  10). Chiah e5 lang5 oan3-hun7 hit-e5 ti7 siaN5-mng5 chek-pi7 lang5--e5, iam3-ouN3 hit-e5 kong2 cheng3-tit8-oe7--e5.  11). In-ui7 lin2 thun2-tah8 song3-hiong lang5, lek8-sek i e5 beh8, sou2-i2 lin2 eng7 tiau-tok e5 chioh8 khi2-chhu3, chong2-si7 boe7 tit-tioh8 khia7 ti7 hit lai7-bin7; chai-cheng3 ho2 e5 phu5-to5-hng5, ia7 bo5 thang lim i e5 chiu2.  12). In-ui7 Goa2 chai lin2 e5 choe7-koa3 chaiN2-iuN7 e5 choe7, lin2 e5 phaiN2 chaiN2-iuN7 e5 toa7; lin2 phaiN2 khoan2-thai7 gi7-lang5, siu7 pou3-lou7, ti7 siaN5-mng5-khau2 oan-ong2 song3-hiong lang5.  13). Sou2-i2 thong-tat8 e5 lang5 khoaN3-kiN3 chit-ho7 si5-se3, beh cheng7-cheng7 bo5 kong2-oe7; in-ui7 si5-se3 chin phaiN2.  14). Lin2 tioh8 kiu5-ho2 m7-thang kiu5-phaiN2, hou7 lin2 tit-tioh8 oah8; an2-ni Ia5-ho5-hoa ban7-kun e5 Siong7-te3 beh kap lin2 ti7-teh, chiau3 lin2 sou2 kong2.  15). Tioh8 oan3-hun7 phaiN2, ai3 ho2, ti7 siaN5-mng5 kiaN5 kong-gi7 e5 sim2-phoaN3; kiam2-chhai2 Ia5-ho5-hoa, ban7-kun e5 Siong7-te3, beh si-un ti7 Iok-sek chhun e5 peh-siN3.  16). Sou2-i2 Chu2 ban7-kun e5 Siong7-te3 Ia5-ho5-hoa an2-ni kong2, Ti7 it-chhe3 khui-khoah e5 sou2-chai7 beh u7 ai-khau3, ti7 tak8-tiau5 koe-lou7 beh u7 lang5 kong2, Chham2 ah, chham2 ah! koh beh kio3 choh-chhan5 lang5 lai5 thi5-khau3, kio3 gau5 chhiuN3 ai-ko--e5, lai5 ai-khau3.  17). Ti7 long2-chong2 e5 phu5-to5-hng5 ia7 beh ai-khau3; in-ui7 Goa2 beh tui3 li2 tiong-kan keng-ke3; che si7 Ia5-ho5-hoa kong2--e5.
	18). Lin2 ng3-bang7 Ia5-ho5-hoa e5 jit8--e5, u7 chai-e7 ah! Lin2 siaN2-su7 ng3-bang7 Ia5-ho5-hoa e5 jit8 ah? hit-jit8 si7 am3, m7-si7 kng.  19). Si7 chhin-chhiuN7 lang5 siam2-pi7 sai lai5 chau2, koh tu2-tioh8 him5; jip8 chhu3, chhiu2 oa2 piah, chiu7 hou7 choa5 ka7-tioh8.  20). Ia5-ho5-hoa e5 jit8 kiam2 m7-si7 am3-am3 bo5 kng, ou-am3 bo5 kng-beng5 mah?  21). Goa2 iam3-ouN3 khoaN3-khin lin2 e5 choeh-ki5, ia7 bo5 hoaN-hi2 lin2 e5 giam5-siok-hoe7.  22). Lin2 sui-jian5 hian3 sio-che3 kap lin2 e5 sou3-che3 hou7 Goa2, Goa2 ia7 bo5 hoaN-hi2; lin2 hian3 pui5 e5 cheng-siN choe3 sia7-un-che3, Goa2 bo5 beh kam3-lap8.  23). Tioh8 hou7 lin2 chhiuN3-koa e5 siaN li7-khui Goa2; in-ui7 lin2 toaN5-khim5 e5 tiau7, Goa2 bo5 beh thiaN.  24). Tok8-tok8 tioh8 hou7 kong-peng5 chhin-chhiuN7 toa7-chui2 tit8-tit8 lau5, hou7 kong-gi7 chhin-chhiuN7 tng5 lau5 e5 kang-ho5.  25). I2-sek-liat8-ke ah, lin2 ti7 khong3-ia2 si3-chap8 ni5, u7 eng7 che3-su7 kap le2-mih8 hian3 hou7 Goa2 bo5?  26). Lin2 kng lin2 e5 ong5 Se-khut, kap lin2 e5 siong7 Ki-un5, chiu7-si7 lin2 e5 siong7-te3 e5 chhiN, ui7-tioh8 pun2-sin sou2 cho7--e5.  27). Sou2-i2 Goa2 beh hou7 lin2 siu7-liah8 kau3 Tai7-ma2-sek e5 goa7-bin7; che si7 Ia5-ho5-hoa kong2--e5, I e5 mia5 si7 ban7-kun e5 Siong7-te3.

[6]	Ti7 Sek-an bo5 khoa3-lu7--e5, ti7 Sat-ma2-li7-a soaN liah8-choe3 un2-tang3--e5, ti7 ban7-kok-tiong choe3 te7-it kok e5 siu2-leng2, chiu7-si7 I2-sek-liat8-ke sou2 kui-oa2--e5, u7 chai-e7 ah.  2). Lin2 tioh8 khi3 Kah-ni5 lai5 khoaN3, tui3 hia khi3 kau3 toa7-siaN5 Hap-ma2; koh loh8-khi3 Hui-li7-su7 e5 Ka-tek8; in kiam2 u7 khah-iaN5 chiah e5 kok mah? in e5 keng2-kai3 pi2 lin2 e5 keng2-kai3 khah khoah mah?  3). lin2 ka-ki7 liah8-choe3 kang3 chai-e7 e5 jit8 iau2-ku2 hng7, hou7 po7-giok8 e5 cho7-ui7 kun7-oa2.  4). Lin2 to2 ti7 chhiuN7-ge5 e5 bin5-chhng5, the ti7 khong3-chhng5, chiah8 iuN5-kun5-tiong e5 iuN5-a2, kap tiau5-lai7 e5 gu5-a2,  5). toaN5-khim5 toaN5-sek, chhiuN3 la-eng5 e5 koa-khek, ui7 ka-ki7 choe3 gak8-khi3, chhin-chhiuN7 Tai7-pit8.  6). Eng7 oaN2 lim-chiu2, eng7 siong7-ho2 e5 iu5 ka-ki7 boah; chong2-si7 bo5 ui7 Iok-sek e5 pai7-hoai7 tam-iu.  7). Sou2-i2 in beh ti7 siu7-liah8 e5 lang5 e5 tiong-kan tai7-seng siu7-liah8; the ti7 khong3-chhng5 e5 lang5 in e5 ian3-lok8 beh bo5--khi3.
	8). Ban7-kun e5 Siong7-te3 Ia5-ho5-hoa kong2, Chu2 Ia5-ho5-hoa ki2 ka-ki7 lai5 chiu3-choa7 kong2, Goa2 iam3-chian7 Nga2-kok e5 eng5-hoa5, oan3-hun7 i e5 kiong-tian7; in-ui7 an2-ni Goa2 beh chiong siaN5, kap ki5-tiong sou2-u7--e5, long2 kau-hu3 tui3-tek8.  9). Hit-si5 na7 chhun chap8-lang5 ti7 chit8 keng chhu3, iah8 long2 beh si2;  10). si2-lang5 e5 kai-chhin, chiu7-si7 sio i e5 sin-si--e5, ka7 i hu5--khi2 lai5, beh toa3 i e5 si-hai5 chhut chhu3-goa7, chiu7 mng7 lai7-pang5 e5 lang5, kong2, Li2 hia iau2 u7 lang5 bo5? i in3 kong2, Bo5; i chiu7 kong2, M7-thang chhut-siaN; in-ui7 lan2 m7-thang kong2-khi2 Ia5-ho5-hoa e5 mia5.  11). KhoaN3 ah, Ia5-ho5-hoa chhut beng7-leng7, phah toa7-keng chhu3 hou7 i chhui3-chhui3, phah soe3-keng chhu3 hou7 i lih8-lih8--khui.  12). Be2 kiam2 oe7 phau2 ti7 chioh8-poaN5-teng2 mah? Lang5 kiam2 oe7 eng7 gu5 loe5 ti7-hia mah? Lin2 keng2-jian5 hou7 kong-peng5 pian3-choe3 khou2-taN2, hou7 kong-gi7 e5 ke2-chi2 pian3-choe3 in-tin5.  13). Lin2 hoaN-hi2 hu-ke2 e5 su7, ia7 kong2, Goan2 kiam2-m7-si7 eng7 ka-ki7 e5 khui3-lat8 chhu2 nng7-ki kak mah?  14). Ia5-ho5-hoa ban7-kun e5 Siong7-te3 kong2, KhoaN3 ah, I2-sek-liat8-ke, Goa2 beh heng-khi2 chit8-kok kong-kek lin2; in beh khou2-chhou2 lin2, tui3 jip8 Hap-ma2 e5 lou7 kau3 A-lah8-pa e5 khoe.

[7]	Chu2 Ia5-ho5-hoa hou7 goa2 khoaN3-kiN3 chit8-hang7; khoaN3 ah, ka7 ong5 koah-chhau2 liau2-au7, chhau2 koh hoat-siN; tu2-a2 koh hoat e5 si5, I hou7 chhau2-meh chhut.  2). Chhau2-meh chiah8-oan5 hit e5 keng2-lai7 chhiN-chhui3 e5 mih8, goa2 chiu7 kong2, Chu2 Ia5-ho5-hoa ah, kiu5 Li2 sia3-bian2; Nga2-kok thai2-tho2 khia7-oe7-tiau5 ah? in-ui7 i si7 bi5-soe3.  3). Ia5-ho5-hoa ui7 chit e5 su7 the3-hoe2; Ia5-ho5-hoa koh kong2, Chit e5 su7 bo5 beh chiaN5.
	4). Chu2 Ia5-ho5-hoa koh hou7 goa2 khoaN3-kiN3 chit8-hang7; khoaN3 ah, Chu2 Ia5-ho5-hoa kio3 he2 lai5 chek-hoat8; he2 it-chin7 sio chhim-ian, iah8 beh thun-chiah8 toe7;  5). goa2 chiu7 kong2, Chu2 Ia5-ho5-hoa ah, kiu5 Li2 theng5-chi2; Nga2-kok thai2-tho2 khia7-oe7-tiau5 ah? in-ui7 i si7 bi5-soe3.  6). Ia5-ho5-hoa ui7 chit e5 su7 the3-hoe2; Chu2 Ia5-ho5-hoa koh kong2, Chit e5 su7 ia7 bo5 beh chiaN5.
	7). I koh hou7 goa2 khoaN3-kiN3 chit8-hang7; khoaN3 ah, u7 chit8-choa7 chhiuN5 si7 chiau3 chin5-soaN3 khi2--e5; Chu2 khia7 ti7 hit teng2-bin7, chhiu2 theh8 chin5-soaN3.  8). Ia5-ho5-hoa tui3 goa2 kong2, A-mou5-su7 ah, li2 khoaN3-kiN3 sim2-mih8? goa2 kong2, KhoaN3-kiN3 chin5-soaN3. Chu2 kong2, KhoaN3 ah, Goa2 beh khan chin5-soaN3 ti7 Goa2 e5 peh-siN3 I2-sek-liat8 tiong; Goa2 bo5 beh koh khoan-su3 in.  9). I2-sat e5 soaN-thau5-toaN5 beh pha-hng, I2-sek-liat8 e5 seng3-sou2 beh hong-hoe3; Goa2 beh khi2-lai5, eng7 to kong-kek Ia5-lo5-pho-am3 e5 ke.
	10). Tng-si5 Pek-tek8-li7 e5 che3-si, A-ma2-sia7, chhe lang5 kau3 I2-sek-liat8 ong5 Ia5-lo5-pho-am3 hia kong2, A-mou5-su7 ti7 I2-sek-liat8 chok8-tiong ke3-bou5 kong-kek li2; chit e5 toe7-hng boe7 kham-tit i kong2 chiah e5 oe7.  11). In-ui7 A-mou5-su7 an2-ni kong2, Ia5-lo5-pho-am3 beh hou7 to thai5-si2, I2-sek-liat8 peh-siN3 koat-toan3 beh siu7-liah8 li7-khui pun2 sou2-chai7.  12). A-ma2-sia7 koh tui3 A-mou5-su7 kong2, Li2 chit e5 sian-kian3 ah, khi3--ah, tioh8 chau2--khi3 Iu5-tai7 toe7, ti7-hia than3-chiah8, ti7-hia choe3 sian-ti.  13). Chong2-si7 m7-thang koh ti7 Pek-tek8-li7 kong2 sian-ti oe7; in-ui7 ti7-chia u7 ong5 e5 seng3-sou2, u7 ong5-ke e5 kiong-tian7.  14). A-mou5-su7 chiu7 tui3 A-ma2-sia7 kong2, Goa2 pun2 m7-si7 sian-ti, iah8 m7-si7 sian-ti e5 kiaN2; goa2 si7 chhi7 cheng-siN e5 lang5, koh si7 ti7-li2 sng-chai5-chhiu7--e5.  15). Goa2 teh kou3 iuN5-kun5 e5 si5, Ia5-ho5-hoa keng2-tiau3 goa2, Ia5-ho5-hoa tui3 goa2 kong2, Khi3 ah, tui3 Goa2 e5 peh-siN3 I2-sek-liat8 soan-thoan5.  16). TaN li2 tioh8 thiaN Ia5-ho5-hoa e5 oe7; li2 kong2, M7-thang soan-thoan5 lai5 kong-kek I2-sek-liat8, m7-thang kong2-oe7 lai5 kong-kek I2-sat e5 ke.  17). Sou2-i2 Ia5-ho5-hoa an2-ni kong2, Li2 e5 bou2 beh ti7 siaN5-lai7 choe3 chhiong-ki, li2 e5 kiaN2 cha-bou2-kiaN2 beh si2 ti7 to-e7; li2 e5 toe7, lang5 beh eng7 soh niu5 lai5 pun i; li2 pun2-sin beh si2 ti7 u3-oe3 e5 sou2-chai7; I2-sek-liat8 peh-siN3 koat-toan3 beh siu7-liah8 li7-khui pun2 sou2-chai7.

[8]	Chu2 Ia5-ho5-hoa hou7 goa2 khoaN3-kiN3 chit8-hang7; goa2 khoaN3-kiN3 chit8-kheng he7-thiN e5 ke2-chi2.  2). I kong2, A-mou5-su7 ah, li2 khoaN3-kiN3 sim2-mih8? goa2 kong2, KhoaN3-kiN3 chit8-kheng he7-thiN e5 ke2-chi2.  Ia5-ho5-hoa chiu7 tui3 goa2 kong2, Goa2 e5 peh-siN3 I2-sek-liat8 e5 boat8-ki5 kau3--lah; Goa2 tek-khak bo5 koh khoan-su3 in.  3). Chu2 Ia5-ho5-hoa kong2, Hit-jit8 kiong-tian7 e5 chhiuN3-koa beh pian3-choe3 thi5-khau3; beh u7 choe7-choe7 sin-si ti7 tak8 sou2-chai7 hiat-kak8, lang5 long2 cheng7-cheng7.  4). Lin2 chiah-e5 ai3 thun-chiah8 song3-hiong lang5, hou7 chit sou2-chai7 e5 khun3-khou2 lang5 soe-pai7--e5, tioh8 thiaN chit e5 oe7.  5). Lin2 kong2, Geh8 e5 chhoe-it sim2-mih8 si5 ke3-khi3, hou7 goan2 thang thio3 gou7-kak? an-hioh-jit8 sim2-mih8 si5 ke3-khi3, hou7 goan2 thang boe7 beh8, eng7 soe3 e5 i-hoat, eng7 tang7 e5 sia3-khek-lek8, eng7 khui2-cha3 e5 thian-peng5 lai5 phian3 lang5;  6). thang eng7 gun5 boe2 song3-hiong lang5, eng7 chit8-siang oe5 oaN7 keng5-chhiah e5 lang5, chiong phaiN2 e5 beh8 boe7 hou7 lang5?  7). Ia5-ho5-hoa ki2 Nga2-kok e5 eng5-hoa5 lai5 chiu3-choa7 kong2, In long2-chong2 e5 sou2-choe3, Goa2 eng2-oan2 bo5 boe7-ki3-tit.  8). Chit e5 toe7 kiam2 bo5 beh in-ui7 an2-ni lai5 io5-choah, khia7-khi2 hit tiong-kan--e5, kiam2 bo5 beh pi-ai mah? Chit e5 toe7 beh chhin-chhiuN7 Toa7-ho5 tiong3--khi2-lai5; ia7 beh tin2-tang7, the3-ke7 chhin-chhiuN7 Ai-kip8 ho5.  9). Chu2 Ia5-ho5-hoa kong2, Kau3 hit-jit8, Goa2 beh hou7 jit8-thau5 ti7 jit8-tiong-tau3 chiu7 loh8--khi3, hou7 toe7 ti7 tng-thau5-peh8-jit8 pian3 ou-am3.  10). Goa2 beh hou7 lin2 e5 choeh-ki5 pian3-choe3 pi-ai, koa-khek long2 pian3-choe3 ai-ko, beh hou7 cheng3-lang5 io ha5 moa5-pou3, thau5-khak bo5 poaN3 ki mng5; koh hou7 i pi-ai chhin-chhiuN7 si2 kou-siN e5 kiaN2, kau3-be2 chhin-chhiuN7 thong3-khou2 e5 jit8 chit8-iuN7.
	11). Chu2 Ia5-ho5-hoa kong2, KhoaN3 ah, jit8-chi2 beh kau3, Goa2 beh hou7 ki-hng kau3 ti7 chit sou2-chai7, ki-hng m7-si7 in-ui7 bo5 piaN2, chhui3-ta m7-si7 ui7-tioh8 bo5 chui2, chiu7-si7 in-ui7 bo5 thang thiaN Ia5-ho5-hoa e5 oe7.  12). In beh si3-koe3 khi3, tui3 chit e5 hai2 kau3 hit e5 hai2, tui3 pak kau3 tang; chau2-lai5 chau2-khi3, chhe7-kiu5 Ia5-ho5-hoa e5 oe7, iah8 chhe7-bo5.  13). Tng hit-jit8, sui2 e5 chai7-sek-lu2 kap siau3-lian5 e5 ta-pou-lang5 beh in-ui7 chhui3-ta lai5 hun7-khi3.  14). Hiah e5 ki2 Sat-ma2-li7-a e5 choe7 lai5 chiu3-choa7, koh ki2 Tan3 oah8 e5 Siong7-te3 lai5 chiu3-choa7; koh ki2 Piat8-si7-pa e5 oah8-lou7 lai5 chiu3-choa7--e5, in tek-khak poah8-to2, eng2 boe7 koh khi2--lai5.

[9]	Goa2 khoaN3-kiN3 Chu2 khia7 ti7 che3-toaN5-piN; I kong2, Li2 tioh8 phah thiau7-tau2, hou7 mng5-teng7 tin2-tang7; phah-chhui3 i lai5 siong-tioh8 cheng3-lang5 e5 thau5-khak; in sou2 chhun e5 lang5, Goa2 beh eng7 to thai5, bo5 chit8-e5 chau2 oe7 li7; bo5 chit8-e5 oe7 tit-tioh8 kiu3.  2). In sui-jian5 kut8 kau3 im-kan, Goa2 e5 chhiu2 beh tui3-hia liah8 in chhut-lai5; sui-jian5 chiuN7 kau3 thiN, Goa2 beh tui3-hia liah8 in loh8--lai5;  3). sui-jian5 bih ti7 ka-bit8 soaN-teng2, Goa2 beh chhiau-chhe7, tui3-hia liah8 in chhut-lai5; sui-jian5 siam2-pi7 Goa2 e5 bak8-chiu-cheng5, bih ti7 hai2-toe2, Goa2 beh tui3-hia beng7-leng7 choa5, i beh ka7 in;  4). sui-jian5 siu7-liah8 ti7 tui3-tek8 e5 bin7-cheng5, Goa2 beh tui3-hia beng7-leng7 to-kiam3, i beh thai5 in; Goa2 beh chu3-bak8 khoaN3 i, si7 beh kang3 chai-e7, m7-si7 beh kang3 hok-khi3.  5). In-ui7 Chu2 ban7-kun e5 Ia5-ho5-hoa bong toe7, toe7 chiu7 siau-iuN5; kiN3-na7 khia7-khi2 hit tiong-kan--e5 beh pi-ai, choan5-toe7 beh chhin-chhiuN7 Toa7-ho5 tiong3--khi2-lai5, iah8 beh the3-ke7 chhin-chhiuN7 Ai-kip8 ho5.  6). Ti7 thiN-teng2 khi2 I e5 pang5-keng, ti7 toe7-chiuN7 he7 kiong-chhong e5 toe7-ki, kio3 hai2-chui2 lai5 piaN3 ti7 toe7--nih-e5, I e5 mia5 si7 Ia5-ho5-hoa.  7). Ia5-ho5-hoa kong2, I2-sek-liat8 lang5 ah, Goa2 kiam2-bo5 khoaN3 lin2 chhin-chhiuN7 Kou2-sit8 lang5 mah? Goa2 kiam2-m7-si7 chhoa7 I2-sek-liat8 lang5 chhut Ai-kip8 toe7, Hui-li7-su7 lang5 chhut Ka-hui-thok, A-lan5 lang5 chhut Kiat-jiN2 mah?  8). KhoaN3 ah, Chu2 Ia5-ho5-hoa chu3-bak8 khoaN3 chit e5 u7-choe7 e5 kok, Goa2 beh tui3 toe7-chiuN7 biat8--i; chong2-si7 bo5 beh it-chin7 biat8 Nga2-kok e5 ke, che si7 Ia5-ho5-hoa kong2--e5.  9). KhoaN3 ah, Goa2 beh chhut beng7-leng7 ti7 ban7-kok-tiong poa3 I2-sek-liat8-ke, chhin-chhiuN7 eng7 poa3-ki poa3 gou7-kak, bo5 chit8-liap8 teng7--e5 ka-lauh8 toe7.  10). Goa2 e5 peh-siN3 tiong-kan long2-chong2 u7-choe7 e5 lang5 kong2, Chai-e7 boe7 jip-tioh8 goan2, iah8 boe7 tu2-tioh8 goan2-e5, in beh si2 ti7 to-e7.
	11). Kau3 hit-jit8 Tai7-pit8 i2-keng to2 e5 pou3-piN5, Goa2 beh koh ka7 i khia7--khi2-lai5, ia7 beh pou2 i e5 phoa3-khiah, beh khi2 i hiah e5 to2-hoai7--e5, lai5 kian3-lip8 i, chhin-chhiuN7 cha2-si5 chit8-iuN7;  12). hou7 in tit-tioh8 I2-tong iau2 chhun--e5 choe3-giap8, iah8 tit-tioh8 hiah e5 eng7 Goa2 e5 mia5 lai5 chheng e5 goa7-pang.  Che si7 kiaN5 chit e5 su7 e5 Ia5-ho5-hoa sou2 kong2--e5.  13). Ia5-ho5-hoa kong2, KhoaN3 ah, jit8-chi2 beh kau3, loe5-chhan5--e5 beh jip-tioh8 siu-koah--e5, tah8 phu5-to5--e5 beh jip-tioh8 ia7-cheng2--e5; toa7-soaN beh tih tiN-chiu2, sio2-soaN beh lau5 ni.  14). Goa2 beh hou7 Goa2 e5 peh-siN3 I2-sek-liat8 siu7-liah8--e5 to3-tng2-lai5; in beh koh khi2 hong-hoe3 e5 siaN5 lai5 khia7-khi2, chai phu5-to5-hng5, lai5 lim i e5 chiu2, choh hng5, lai5 chiah8 i e5 ke2-chi2.  15). Goa2 beh chai-poe5 in ti7 pun2 thou2-toe7; in bo5 koh tu2-tioh8 puih8-chhut ti7 Goa2 sou2 hou7 in e5 toe7; che si7 Ia5-ho5-hoa li2 e5 Siong7-te3 kong2--e5.


Goan5-chok-chia2 : Amelia B. Edwads

Hoan-ek8-chia2 : Iunn5 un2-gian5

Chit8, 

Che-si7 chit8-e5 chin-chiaN3 e5 kou3-su7, toh8 sng3 kong2 i2-keng keng-ke3 ji7, saN-chap8-tang--a, hit-am3 sou2 hoat-seng e5 mui2 chit8-hang7 tai7-chi3, goa2 iu5-goan5 long2 ki3 ti7 sim-koaN-toe2. Ji7, saN-chap8-tang lai5, goa2 kan-na pat kong2 hou7 chit8-e5-lang5 thiaN ke3 na7-nia7, tak8-pian3 siuN7--khi2-lai5, koe-bu2-phe5 toh8 e7 chhang3--khi2-lai5. 

ChhiaN2 li2 bo5-lun7 ju5-ho5, it-teng7 ai3 u7 nai7-sim, thiaN goa2 chiong kou3-su7 kong2 hou7 soah, li2 bo5 su-iau3 ham5 goa2 chiN3 siaN2-me2, ma7 bo5 su-iau3 choe3 jim7-ho5 e5 kai2-seh, chit-koa2 tui3 goa2 lai5-kong2 long2 bo5 su-iau3. M7-koan2 an2-noa2, chit-kiaN7 tai7-chi3 goa2 i2-keng siuN7 chiok chiok ji7-chap8-tang--a.

Tng tong-si5, goa2 khi3 Eng-kok pak-peng5 chit8-e5 chin phian-phiah. hong-kau-ia2-goa7 e5 sou2-chai7, ti7 chit8-e5 soaN-lun5-a2 hia5 tih phah-lah8, goa2 chah chit8-ki chheng3, kui-jit8 ti7 goa7-khau2 pha-pha-chau2, tan7-si7 lian5 poaN3-chiah iah8 bo5 phah--tioh8. Chap8-ji7-geh8-thiN koaN5-kiuh-kiuh, tang-hong it-tit8 chhe, ou-im-ou-im e5 thiN-teng2 khai-si2 tih loh8-seh, thiN-sek soah ju2-lai5-ju2 am3, goa2 chiah hoat-hian7 i2-keng chhe7 bo5 lou7--a. Goa2 si3-koe3 sun5-sun5 khoaN3-khoaN3--leh, chit8-tiam2-a2 lang5-iaN2 ma7 bo5. 

Goa2 sim-lai7 tih siuN7 : " An lah ! goa2 it-teng7 ai3 ke3-siok8 kiaN5, bo5-tek-khak koh ke3 bo5 goa7-ku2, toh8 e7-tang3 tu2-tioh8 jin5-ke. " Goa2 na2 chiong chheng3 siu--khi2-lai5, na2 ke3-siok8 kiaN5-lou7. 

Seh loh8 chin toa7, thiN-khi3 ju2-lai5-ju2 koaN5, thiN-sek nia-mi toh8 tng2 am3. Goa2 i2-keng kiaN5 kui kang--a, chu7 cha2-tng3 liau2-au7, toh8 m7-pat chiah8 ke3 mih8-kiaN7, chit-ma2 m7-na7 thiam2, ji5-chhiaN2 koh put-chi2-a2 iau. Chit-e5 si5-chun7, goa2 khai-si2 tih su-liam7 goa2-e5 ai3-chhe, i chit-ma2 ti7-leh chng-kha e5 chit8-keng lu2-koan2. Goa2 siuN7, i it-teng7 e7 chiok hoan5-lo2 goa2-e5 an-choan5, in-ui7 goa2 u7 tap-eng3 beh ti7 jit8-thau5-loh8-soaN chin3-cheng5 toh8 tng2--khi3. Chit-ma2, goa2 goa7-nih8-a2 hi-bang7 e7-tang3 chun-chiau3 chit-e5 iok-sok ! 

Goan2 chiah kiat-hun si3-ko3-geh8 nia5, thng5-kam-bit8-tiN, hui-siong5 un-ai3, jit8-chi2 ma7 chin khoai3-lok8 ke3. Goa2 bo5-ai3 i ui7 goa2 lai5 hoan5-lo2 ! 

Goa2 koh tui3 ka-ki7 kong2 : " Bo5-iau3-kin2 ! Bo5-tek-khak nia-mi toh8 e7 chhe7-tioh8 chit8-e5 thang-ho2 hioh-khun3 e5 sou2-chai7, ma7 kho2-leng5 e7 tu2-tioh8 lang5, i e7 chi2-tiam2 goa2 tng2-khi3 lu2-koan2 e5 lou7, na7 an7--ne, goa2 toh8 e7-sai2 ti7 poaN3-mi5 chin3-cheng5 tng2-khi3 kau3 goan2 ai3-chhe e5 sin-khu-piN. 

Seh ke3-siok8 tih loh8, thiN ju2-lai5-ju2 am3, mui2 kiaN5 kui2 pou7 lou7, goa2 long2 e7 theng5-khun3 loh8-lai5 hoah--chit8-e7, khoaN3 u7-lang5 e7-tang3 hoat-hian7 goa2 bo5. m7-koh, ti7 chit-e5 hong-kau-ia2-goa7, goa2 kan-na thiaN-tioh8 hong hiu3-hiu3-kio3. Goa2 khai-si2 tih hoan5-lo2, tih kin2-tiuN--a. goa2 pat thak8 ke3 chit8 phiN sio2-soat, tih kong2 chit8-e5 lu2-heng5 e5-lang5, ti7 toa7 seh tiong chhe7 bo5 lou7, kiat-ko2 i kiaN5 kau3 thiam2 kah kiaN5 boe7 tin2-tang7 ui5-chi2, i toh8 che7--loh8-lai5, ji5-chhiaN2 khun3--khi3, chu7 an7--ne bo5 koh-chai3 cheng-sin5...

Goa2 ka7 ka-ki7 kong2 : " Chit-khoan2 tai7-chi3 choat8-tui3 boe7 hoat-seng ti7 goa2 sin-khu-teng2, goa2 boe7-sai2 si2--khi3, iah-koh u7 chin-choe7 tai7-chi3 ai3 choe3, na7-chun2 sit-khi3 goa2, goan2 kho2-lian5 e5 ai3-chhe beh an2-noa2 ?... Goa2 kin2 chiong chit-koa2 khiong2-pou3 e5 siuN7-hoat koaN2 chau2. 

Goa2 toa7-siaN hoah, ki5-thai7 u7-lang5 in3-siaN. Au7--lai5, tu5-liau2 pi-siong, chhe-liang5 e5 hong-siaN i2-goa7, goa2 na2-chhiuN7 thiaN-tioh8 hng7-hng7 e5 sou2-chai7 ma7 u7-lang5 tih hoah ; goa2 hoah koh-khah toa7-siaN, goa2 siuN7, i2-keng u7-lang5 ka7-goa2 hoe5-eng3--a. Liau2-au7, ti7 ou-am3 tiong, chhut-hian7 chit8-si-a2 kng-soaN3, kiaN5 ju2 oa2, toh8 ju2-lai5-ju2 kng, goa2 chin hoaN-hi2, chau2--ke3-khi3. loh8-be2, tu2-tioh8 chit8-e5 lau7-he3-a2, i giah8 chit8-ki chhau3-iu5-teng. 

"ThiN-kong-peh--a2 po2-pi3 ! " goa2 kam2-tong7 kah bak8-sai2 lin3-lin3-ko5, chin-chiaN3 hoaN-hi2 e7-tang3 tng7-tioh8 i. 

M7-koh, i khoaN3--khi2-lai5 na2-chhiuN7 bo5-siaN2 hoan-geng5 goa2. I chhau3-iu5-teng giah8 koan5, it-tit8 ka7-goa2 gin5. 

"Li2 tih kam2-sia7 siaN2-me2 ? " I e5 thai3-tou7 chin leng2-tam7. 

"Ouh, goa2-si7 in-ui7 ti7 chia5 tu2-tioh8 li2, chiah lai5 kam2-sia7 thiN-kong-peh--a2 e5 po2-pi3. Goa2 chin kiaN goa2 ti7 toa7-hong-seh tong-tiong seh8 boe7 chhut--khi3. " 

"Li2 beh khi3 to2-ui7 ? " 

"Tou2-teng3(Dwolding). " Goa2 mng7 i : " Li5 chia5 goa7 hng7 ? " 

Chit-e5 lau7-he3-a2 kong2 : " Chha-put-to saN-chap8-kui2 khi2-lo3. Iah8 toh8-si7 kong2, li2 i2-keng kiaN5 m7-tioh8 lou7--a. " 

"A ! TaN hai7--a... Na7 an7--ne, chia5 li7 to2 chit8-e5 chng-thau5 siong7 kun7 ? " 

"Siong7 kun7 e5 chng-thau5 si7 Oai3-khu3(Wyke), li7 chia5 ma7-u7 ji7-chap8 khi2-lo3 cho2-iu7. " 

"... kam2 e7-sai2 chhiaN2-mng7, m7-chai-iaN2 li2 toa3 to2-ui7 ? " 

I chiong chhau3-iu5-teng giah8 khi2-lai5 pi2 : " hia5 ! " 

" Sou2-i2, nia-mi li2 beh tng2--khi3 ? " 

" Bo5-tek-khak. " 

" An7--ne, chhiaN2 li2 un2-chun2 goa2 te3 li2 tng2--khi3. " 

" An7--ne kam2 thang ? " Chit-e5 lau7-he3-a2 na2 haiN3-thau5 na2 kong2 : " i boe7 hou7-li2 jip8--khi3. " 

" Boe7 lah ! Goa2 siong-sin3 i e7 hou7-goa2 jip8--khi3... chhiaN2-mng7 i si7 siaN2-lang5 ? " 

" Goan2 chu2-lang5. " 

" Li2-e5 chu2-lang5 si7 siang2 ? " 

" Li2 koan2 hiah choe7 ! " I phai2-chheng3-chheng3. 

" Sit-le2 sit-le2... Na7-bo5, chhiaN2 li2 chhoa7 goa2 khi3, goa2 siong-sin3 li2-e5 chu2-lang5 e7 the5-kiong goa2 hioh-khun3 kah chhiaN2 goa2 chiah8 am3-tng3. "

" Sui5-chai7 li2, m7-koh goa2 siuN7, i boe7 lah, chong2--si7 li2 u7 koan5-li7 iau-kiu5 i. " I thau5 haiN3--chit8-e7, na2 khai-si2 kiaN5. 

Ti7 toa7-seh tiong, goa2 te3 i chhau3-iu5-teng e5 kng-soaN3 kiaN5. Hut-jian5 kan, goa2 khoaN3-tioh8 chit8-e5 ou-iaN2, chit8 chiah toa7-kau2 chau2--ke3-lai5, tit8-tit8 tui3 goa2 pui7. 

"Chau2 ! kok-ong5 ! " Lau7-he3-a2 tih hoah. 

Goa2 ka7 mng7 : " kam2 toh8-si7 chit-keng ? " 

" HaN3-nou3, toh8-si7 chit-keng..., Kok-ong5, li2 ka7-goa2 loh8--khi3 ! " i ui3 lak-te7-a2 gim5 so2-si5. 

Chit-e5 toa7-mng5 chin tang7-thau5, khoaN3--khi2-lai5 na2-chhiuN7 chit8 keng kam3-gak8. Lau7-he3-a2 chiong mng5 phah-khui, chit-e5 si5-chun7, goa2 chhe7-tioh8 ki-hoe7--a, sui5 ka7-i sak--khui, chong5-jip8-khi3 chhu3 lai7-toe2. 

　

Ji7, 

Goa2 si3-chiu-ui5 ka7 khoaN3-khoaN3 leh, bok8-chian5 goa2 khia7 ti7 chit8-keng chin koan5, chin toa7-keng e5 toa7-thiaN lai7. Tng goa2 tih chu3-i3 goa2 sou2 khoaN3--tioh8 e5 mih8-kiaN7 e5-si5, " Tang, tang, tang,... " Chit8-khau2 toa7-cheng tan5 a, chiok toa7-siaN--e5. 

Lau7-he3-a2 leng2-chhio3, kong2 : " Hia5, toh8-si7 goan2 chu2-lang5 e5 pang5-keng. " 

I ki2 hit-e5 kah toa7-thiaN to3-thau5 hong-hiong3, chit8-e5 khah ke7, khah am3 e5 mng5-siN3. Goa2 koaN2-kin2 kiaN5--ke3-khi3, toa7-lat8 long3 mng5, jian5-au7, bo5 tan2 lai7-toe2 e5 hoe5-eng3, goa2 toh8 jip8--khi3. 

Kiat-ko2, goa2 khoaN3-tioh8 chit8-e5 peh8-thau5-mou e5-lang5 che7 ti7 toh-a2-piN, toh-teng2 e5 chu, bun5-kiaN7 liau2-liau2, i peh--khi2-lai5, ka7-goa2 siong3 kui-pou, chin chiah8-lat8 e5 khoan2. 

" Li2 si7 siaN2-lang5 ? na3 e7 ti7 chia5 ? beh chhong3 siaN2 ? " 

Goa2 ka7-i in3 kong2 : " goa2 kio3-choe3 Che-mu2-su3 Mo7-joe2(James Murray), si7 chit8-e5 i-seng, goa2 kiaN5 lai5 chia5 hu3-kun7 e5 soaN-kok, kiat-ko2 soah chhe7 bo5 lou7. Goa2 chit-ma2 su-iau3 chiah8 mih8-kiaN7, lim-chui2 kah hioh-khun3. " 

" Ham3-sian, chia5 ah8 m7-si7 lu2-koan2 a. Che2-kha7-pu3(Jacob), li2 na3-e7 hou7 chit-e5 chhiN-hun7-lang5 jip8-lai5 goan2 tau ? " 

" Bo5 lah, goa2 bo5 hou7-i jip8--lai5, si7 i ka7-goa2 te3-tiau5-tiau5, koh ka7-goa2 sak--khui, ka-ki7 chau2--jip8-lai5 e5, i han3-chhau2 khah ho2 goa2, goa2 kun-pun2 bo5-chai5-tiau7 thang ka7 chou2-tong3 ! " 

I kong2 kau3 chia5 liau2-au7, thau5 oat--ke3-lai5 mng7 goa2 kong2 : " Li2 ui7-siaN2-me2 beh an--ne ? " 

" Ui7-tioh8 beh oah8-mia7 ! " goa2 in3 i kong2 : " Seh i2-keng loh8 chin kau7 a, kau7 kah ti7 thiN-kng chin3-cheng5, toh8 u7-hoat-tou7 chiong goa2 tai5 ti7 lai7-toe2 a. " 

Chit-e5 chu2-lang5 kiaN5 khi3 thang-a2-mng5 piN, khoaN3 goa7-khau2 loh8 e5 seh, au7--lai5 i chiah kong2 : " Li2 kong2 e5 khak-sit8 u7-iaN2. An7--ne ho2, li2 e7-tang3 tiam3 chia5 kau3 thiN-kng. Che2-kha7-pu3(Jacob), ka7 goan2 chhoan5 am3-tng3... li2 chhiaN2-che7. " I ma7 che7--loh8-lai5, ke3-siok8 thak8 i-e5 chu. 

Goa2 chiong chheng3 he7 ti7 piah-kak, che7 toa3 lou5-he2 piN--a, si3-ui5 ka7 khoaN3 khoaN3 leh, chit-keng pang5-keng sok-kiat sok-kiat, lai7-bin7 u7 chin-choe7 sim-sek koh tek8-piat8 e5 mih8-a2, mui2 chit8-te3 i2-a2 teng2-koan5 long2-u7 khng3 chu, thou5-kha u7 toe7-tou5 kah bun5-kiaN7. Goa2 sim-koaN lai7 am3-liam7 : " Chit-keng pang5-keng put-chi2-a2 sim-sek ! chin ki5-koai3 e5 sou2-chai7, chit8-keng ti7 soaN tiong-ng e5 long5-sia3. " 

Goa2 ke3-siok8 un5-un5-a2 ka7 khoaN3, toh8 koh khoaN3-tioh8 chit-e5 chu2-lang5. Goa2 chin siuN7-beh chai-iaN2 i si7 siaN2-me2 khoan2 e5-lang5. I toa7-thau5 toa7-thau5, siN-choe3 ian-tau5 ian-tau5, peh8-thau5-chang kham3 kham3 ke3 thau5-hiah8, bin7-iong5 khoaN3--khi2-lai5 chin khut-kiong5, chin u7 ti3-hui7, ma7 chin giam5-siok, thau5-hiah8 u7 jiau5-hun5, chhui3-piN ma7-u7 pi-siong e5 jiau5-hun5. 

Che2-kha7-pu3(Jacob) chiong am3-tng3 chhoan5 ho2 theh8--jip8-lai5. I-e5 chu2-lang5 chiong chu hap8--khi2-lai5, seng5-khun2 iau-chhiaN2 goa2 chiuN7 png7-toh. 

I sang3 lai5 chit8 toa7 poaN5 e5 chiah8-mih8, lai7-toe2 u7 bah, u7 phang2, ma7-u7 nng7, koh u7 chit8 kou2 phau3 kah chiaN5 phang e5 kau7 ka-pi. 

Chu2-lang5 kong2 : " chhou-chhai3-pian7-png7, chhiaN2 li2 m7-thang khi3-hiam5 chiah ho2. " 

Goa2 toa7-chhui3 toa7-chhui3 chiah8, sim-lai7 chin kam2-kek, ka7-i kong2 : " Bo5 nou3, chiaN5 chhe-chhau, chiaN5 phong-phai3 a, sit8-chai7 chiaN5 lou2-lat8 ! " 

" Li2 toh8 bian2 soe3-ji7, choe3 li2 chiah8, chiah8 hou7 pa2. " I chin kheh-khi3, tan7-si7 khau2-khi3 put-chi2 leng2-tam7. I sou2 chiah8 e5, goa2 kan-na khoaN3-tioh8 gu5-leng kah phang2 ; tu5-liau2 che i2-goa7, goan2 ti7 chiah8 e5 tong-tiong, long2 bo5 khai-kang2, i khoaN3--khi2-lai5 na2-chhiuN7 put-chi2-a2 pi-siong. Goa2 sim-lai7 it-tit8 tih siuN7, si7 an2-noa2 i e7 toa3 ti7 chit-e5 chiah-nih8 phian-phiah e5 sou2-chai7, ke3 chit-chiong2 chiah-nih8 tiam7-cheng7, kou-toaN e5 seng-oah8 ? 

Goan2 nng7 lang5 chiah8 ho2, Che2-kha7-pu3(Jacob) chiong khang-poaN5-a2 siu chau2, in chu2-lang5 khia7--khi2-lai5, kiaN5 khi3 thang-a2 piN khoaN3 goa7-khau2. 

I kong2 : " Seh i2-keng theng5 a. " 

Goa2 thiau3--khi2-lai5, " HaN5, seh i2-keng theng5 a !... bo5-tek-khak..., boe7 ! boe7-sai2, goa2 na3-u7 kho2-leng5 ti7 poaN3-mi5 kiaN5 saN-chap8-kui2 khi2-lo3 ? " 

" KiaN5 saN-chap8-kui2 khi2-lo3 ? " I na2-chhiuN7 chhoah-chit8-tio5. " Li2 tih kong2 siaN2 ? " 

Goa2 ka7 kong2 : " Goan2 ai3-chhe tih tan2-thai7 goa2, i m7-chai-iaN2 goa2 chit-ma2 ti7 to2-ui7, goa2 siuN7, i it-teng7 chiok hoan5-lo2 e5 ! " 

" I ti7 to2-ui7 ? " 

" Tou2-teng3(Dwolding), li7 chia5 saN-chap8-kui2 khi2-lo3. " 

" Tou2... teng3... " i chit8-ji7 chit8-ji7 un5-un5-a2 liam7. " HaN7-nou3, li7 chia5 saN-chap8-kui2 khi2-lo3. tan7-si7 li2 kam2 pit-su ai3 sui5-ke3-khi3 hia5 ? " 

Goa2 kong2 : " Tong-jian5, i it-teng7 e7 hoan5-lo2 kah beh si2, kiaN goa2 e7 chhut tai7-chi3, goa2 it-teng7 ai3... " 

Chu2-lang5 tiu5-tu5 chit8-khun3--a, chiah kong2 : " ho2 lah, ki3-jian5 an7--ne, a bo5... u7 chit8-chiah be2-chhia, i tak8 am3 long2 e7 sun7 chit8-tiau5 be2-chhia-lou7 kiaN5 kau3 Tou2-teng3(Dwolding). " I khoaN3 chit8-e7-a2 piah-teng2 e5 si5-cheng, " Koh ke3 tiam2-goa7-cheng, hit-chiah be2-chhia e7 theng5 ti7 li7 chia5 poeh khi2-lo3 chit8-e5 chi2-si7-pai5-a2 hia5. Khah-teng5-a2 Che2-kha7-pu3 e7-tang3 chhoa7 li2 khi3, ka7-li2 po3 beh ke3-khi3 hit-e5 chi2-si7-pai5-a2 e5 chit8-tiau5 ku7 be2-chhia-lou7. Na7-kah an7--ne, li2 kam2 u7-hoat-tou7 sun7-li7 chhe7-tioh8 hit-e5 chi2-si7-pai5-a2 ? " 

" Bo5 bun7-toe5. Sit8-chai7 si7 chin lou2-lat8 ! " 

Che-si7 goa2 thau5-chit8-pai2 khoaN3-tioh8 i-e5 chhio3-iong5. hit-khau2 cheng koh tan5 a. I kau-tai3 Che2-kha7-pu3(Jacob) chit8-koa2 tai7-chi3, jian5-au7 ka7-goa2 kong2 : " ka2-su2 li2 siuN7-beh koaN2-tioh8 hit-pang be2-chhia, an7--ne tioh8-ai3 koaN2-kin2, goa2 toh8 bo5 beh koh lau5 li2 a, sun7-kiaN5 ! " 

Goa2 chin kam2-sia7 i, siuN7-beh ham5 i ak chit8-e7 chhiu2, m7-koh i i2-keng oat8-thau5 ke3-khi3 a. 

　

SaN,

Bo5-goa7-ku2, Che2-kha7-pu3 toh8 kah goa2 choe3-tin7 kiaN5 ti7 chit-e5 kou-toaN, hou7 seh kham3-tiau5 e5 soaN-lun5 a2. Sui-jian5 hong i2-keng bo5 goan5-lai5 hiah thau3, ma7-si7 iah put-chi2-a2 koaN5, ti7 chit-e5 thiN-teng2 long2 bo5 chhiN, ui5-it e5 siaN-im, kan-na goan2 kha-pou7 lap ti7-leh seh e5 siaN. Chit8-lou7 siong7, Che2-kha7-pu3 long2 tiam7-tiam7 bo5 kong2-oe7, i giah8 chhau3-iu5-teng, kiaN5 tiam3 goa2 thau5-cheng5, goa2 chheng3 giap leh, te3 i te3 tiau5-tiau5. 

Goa2 ma7 long2 bo5 chhut-siaN, in-ui7 goa2 thau5-khak lai7-toe2, long2 tih siuN7 chit-e5 chu2-lang5. Goa2 na2-chhiuN7 koh thiaN-tioh8 i-e5 siaN, goa2 kah i e5 tui3-oe7, tak8-ji7 tak8-ji7 goa2 long2 ki3 tiau5-tiau5. Sit8-che3 siong7, it-tit8 kau3 ji7-chap8-ni5 au7 e5 kin-a2-jit8, goa2 long2 iah ki3 kah chheng-chheng-chho2-chho2...

Che2-kha7-pu3(Jacob) hiong5-hiong5 theng5--loh8-lai5, jian5-au7 iong7 chhau3-iu5-teng ki2 : " Li2 beh kiaN5 e5 lou7 toh8-si7 chit-tiau5, lou7 e5 chiaN3-peng5 u7 chioh8-piah, li2 ai3 sun7 chioh8-piah kiaN5, m7-thang kiaN5 m7-tioh8 khi3. " 

Goa2 ka7 mng7 : " Che toh8-si7 ku7 be2-chhia-lou7 ? " 

" HaN3 ! " 

" Na7 an7--ne, goa2 koh ai3 kiaN5 goa7-ku2 chiah e7-tang3 kiaN5 kau3 hit-e5 chi2-si7-pai5-a2 ? " 

" Liong7-ki5-iok-a2 gou7 khi2-lo3, sun7 chit-tiau5-lou7 kiaN5, toh8 e7-tang3 chhe7--tioh8, m7-thang kiaN5 ke3-thau5 khi3 ! " 

Goa2 chiN5-pau-a2 theh8--chhut-lai5, liau2-au7, Che2-kha7-pu3(Jacob) toh8 tui3 goa2 khah ho2-chhui3 a, ji5-chhiaN2 ke kong2 chin-choe7 tai7-chi3 hou7-goa2 chai. 

" Tui3 lang5 lai5-kong2, chit-tiau5-lou7 put-chi2-a2 ho2-kiaN5, m7-koh tui3 be2-chhia lai5-kong2 toh8 bo5 kang7-khoan2, siuN oeh8, ma7 siuN kia7. sou2-i2 li2 ai3 chu3-i3, oa2 hit-e5 chi2-si7-pai5-a2 hia5, chioh8-piah i2-keng pang--khi3 a. chu7-chiong5 hit-pai2 i3-goa7 hoat-seng liau2-au7, toh8 m7-pat koh teng5 siu ke3. " 

" to2 chit8-pai2 i3-goa7 ? " 

" Ia7-pang be2-chhia lak loh8 soaN-kok, lak chhiau-ke3 chap8-gou7-kong-chhioh chhim. Chhut tai7-chi3 hia5 e5 lou7-hong2 chin bai2. " 

Goa2 toa7-kio3 : " Chin kiaN--lang5 !... u7 kui2-e5-lang5 ong2-seng ? " 

" Chit8-e5 iah8 bo5 oah8--loh8-lai5, si3-e5 lu2-kheh tong-tiuN5 si2-bong5, be2-chhia-hu thoa kau3 ke3-tng2-kang ma7-si7 kiu3 boe7 tng2--lai5 a. " 

" Tiang-si5 e5 tai7-chi3 ? " 

" Ji7-chap8-tang a, goa2-e5 chu2-lang5 chu7 hit-chun7 khai-si2 toh8 chin sit-chi3, iu-thau5-kat-bin7 ; in-ui7 in kou-kiaN2 ma7 ti7 be2-chhia-teng2. Che toh8-si7 ui7-siaN2-me2 i beh chiong ka-ki7 kuiN ti7 hit-e5 kou-toaN, phian-phiah sou2-chai7 e5 goan5-li2. " 

Goa2 thou3 chit8-khau2-khui3 : " An--ne goa2 chai a. am3-an, thiN-kong po2-pi3--li2 ! " goa2 khng3 chit8-khou-gun5 ti7 i-e5 chhiu2--e5. 

" am3-an, sian-siN, ma7 chin lou2-lat8 ! " Jian5-au7, i oat8-thau5 li7-khui. 

Goa2 khia7 ti7 hia5, bak8-chiu kim-kim khoaN3 hit pha chhau3-iu5-teng e5 he2, khoaN3 i un5-un5-a2 siau-sit--khi3. Jian5-au7, goa2 ian5 chit-tiau5 ku7 be2-chhia-lou7 khai-si2 koaN2-lou7. 

Chit-choa7-lou7 ho2-kiaN5-a2 ho2-kiaN5, sui-jian5 am3-am3, iu5-goan5 khoaN3 e7 tioh8 lou7-piN e5 chioh8-piah. Goa2 tui3 ka-ki7 kong2 : " Goa2 i2-keng chin an-choan5 a. " m7-koh, goa2 kam2-kah put-chi2-a2 kou-toaN, ma7 sio2-khoa2 kiaN-kiaN. goa2 siuN7 pan7-hoat beh chiong kou-toaN kah kiaN-hiaN5 tan3 chit8-piN, khai-si2 na2 chhiuN3-koa, khou-si-a2... Goa2 siuN7-khi2 ai3-chhe, koh ke3 bo5-goa7-ku2 liau2-au7, sim-lai7 toh8 kam2-kah khah ho2--tam7-poh8-a2. " 

M7-koh am3-si5 sit8-chai7 si7 iau2-siu7 koaN5 lah, sui-jian5 goa2 kiaN5 chin kin2, sin-khu iu5-goan5 boe7 sio, goa2-e5 chhiu2 kaN2-na2 peng, khong-khi3 leng2, chhoan2-khui3 chin khun3-lan5. Chit-e5 si5-chun7, goa2-e5 chheng3 na2-chhiuN7 chheng-goa7-kun tang7. Goa2 kam2-kah sian7-tauh-tauh, su-iau3 theng5 loh8-lai5 hioh--chit8-cham7-a2. 

au7--lai5, goa2 khoaN3-tioh8 chin hng7 e5 sou2-chai7 u7 kng-soaN3, chhan-chhiuN7 chhau3-iu5-teng e5 kng-soaN3. Khi2-seng, goa2 liah8-choe3 si7 Che2-kha7-pu3(Jacob) koh hoan-thau5 tng2--lai5, beh khak-teng7 goa2 bo5 chhut tai7-chi3 ; koh lai5, goa2 khoaN3-tioh8 te7-it-tiau5 kng-soaN3 piN--a e5 te7-ji7-tiau5 kng-soaN3, goa2 chiah hoat-kak, tang-si5--a2 goa2 khoaN3--tioh8 e5 toh8-si7 be2-chhia e5 nng7-tiau5 kng-soaN3. 

Tan7-si7 goa2 tih siuN7 : " Ki5-koai3 ! Ki3-jian5 Che2-kha7-pu3(Jacob) ka7-goa2 kong2, chu7-chiong5 hit pai2 i3-goa7 liau2-au7, chit-choa7 hui5-hiam2 e5 ku7-lou7 toh8 bo5-lang5 tih su2-iong7 ? " au7--lai5 goa2 koh tih siuN7 : " Kam2-si7 goa2 ti7 ou-am3 tiong kiaN5 ke3-thau5, soah bo5 khoaN3-tioh8 hit-te3 chi2-si7-pai5-a2 ? HuiN5-tit8 chit-chiah be2-chhia it-tit8 kiaN5, it-teng7 e7 kau3 Tou2-teng3(Dwolding). " 

Chit-e5 si5-chun7, be2-chhia i2-keng kau3 a, i chau2 chin kin2, ti7 u7 seh e5 lou7, chau2--khi2-lai5 soah long2 bo5 siaN, che7-ui7 iong7 ou-pou3 tah--khi2-lai5, thau5-cheng5 u7 be2-chhia-hu, koh u7 si3 chiah phu2-sek, chhou-iong2 e5 be2. 

Goa2 thiau3 chhut-lai5 khah lou7-tiong-ng e5 sou2-chai7 siuN7-beh chah8-chhia, toa7-siaN hoah, koh chhut-lat8 iat8-chhiu2. 

Be2-chhia kau3 goa2 sin-khu-piN a, goa2 khoaN3 i iah8 bo5 pian3 khah ban7, liah8-choe3 i bo5 beh theng5--loh8-lai5, tan7-si7 i chiaN5-sit8 theng5--loh8-lai5. Be2-chhia-hu lian5 khoaN3 iah8 boai5 ka7-goa2 khoaN3 chit8-e7, chhia-teng2 mui2-chit8-e5-lang5 long2 tiam7-tiam7 bo5 tong7-cheng7. Goa2 chau2-khi3 be2-chhia mng5-khau2 beh che7--khi2-li, m7-koh lai7-toe2 bo5-lang5 beh ka7-goa2 tau3-saN-kang7, goa2 pit-su ai3 ka-ki7 iong7 goa2 teng7-khong-khong, leng2-ki-ki e5 chhiu2-cheng2-thau5-a2 chiong be2-chhia mng5 phah-khui. Khui e5 si5-chun7, kam2-kah mng5 na2-chhiuN7 si7 khang--e5. 

Tan7-si7 be2-chhia-teng2 e5 saN-e5 lu2-kheh, peng7 bo5 in-ui7 goa2-e5 chhut-hian7, lai5 soa2 tin2-tang7 iah-si7 khoaN3--goa2 chit8-e7, in long2 khun3--khi3 a. Goa2 jip8--khi3, che7 ti7 chhun--e5 hit-ui7. Be2-chhia lai7-toe2, na2-chhiuN7 khah-koaN5 goa7-khau2, hai7 goa2 e7 ka-leng2-sun2, lai7-toe2 e5 khi3-hun, hou7-lang5 kam2-kah chin tim5-tang7, chin tam5-sip, chin... na2-chhiuN7 tak8-ke long2 si2-si2--khi3 kang7-khoan2. Goa2 khoaN3 ki5-tha e5-lang5, siuN7-beh chhe7 oe7-thau5 kah in khai-kang2. 

" Kin-am3 sit8-chai7 u7-kau3 koaN5 houN7. " Goa2 chin ho2-le2, kah che7 ti7 goa2 tui3-bin7 e5-lang5 kong2-oe7. 

I chiong thau5 un5-un5-a2 oat hiong3 goa2 chia5, tan7-si7 peng7 bo5 in3-siaN. 

Goa2 ke3-siok8 kong2 : " Chia5 koaN5--lang5 si5 khak-sit8 chin koaN5. " Chit-e5 lang5 che7 e5 hit-ui7 khah am3, goa2 khoaN3 boe7 chheng-chho2 i-e5 bin7, m7-koh goa2 u7 khoaN3-tioh8 i-e5 bak8-chiu, tng-tih kim-kim ka7-goa2 siong3, iuN-a7 bo5 kong2 poaN3-ku3-oe7. 

Goa2 sim-lai7 tih siuN7 : " Ki5-koai3, i na3 long2 bo5-ai3 ka7-goa2 in3 ? " m7-koh goa2 ma7 bo5 kam2-kah siu7-khi3, in-ui7 goa2 sit8-chai7 si7 chin thiam2, ma7 chin koaN5, sin-khu iah-koh teng7-khong-khong, ji5-chhiaN2 be2-chhia lai7-toe2 au3-sam3, tam5-sip e5 khi3-bi7 hou7-goa2 kam2-kah kui-e5-lang5 chiaN5 bo5 song2-khoai3, leng2-hong chhi3 kut, hai7 goa2 sih-sih-chun3. 

Goa2 ka7 tui3 che7 ti7 to3-peng5 hit-e5 lang5 mng7 kong2 : " Phai2-se3, goa2 kam2 e7-sai2 khui thang-a2-mng5 ? " I bo5 in3-siaN, ma7 bo5 tin2-tang7. 

Goa2 koh-khah toa7-siaN, teng5-hok tu2-chiah e5 oe7, i iuN-a7 bo5 in3-siaN. Goa2 chi2-ho2 ka-ki7 lai5 khui thang-a2, chiah hoat-kak po-le5 long2 eng-ia--a, " Goa2 leh... na2-chhiuN7 kui2-lo7-tang m7-pat soe2 ke3 a ! " Goa2 chhui3-lai7 seh8-seh8-liam7. 

Goa2 koh chim-chiok ka7 be2-chhia lai7-toe2 ho2-ho2-a2 khoaN3--chit8-pian3, chiah hiong5-hiong5 liau2-kai2 chit-e5 au3-sam3-bi7 e5 goan5-in : chhia-teng2 sou2-u7 it-chhe3 long2 chin lah-sap, ku7, ji5-chhiaN2 sip-sip, ti7 goa2 kha-toe2 e5 pang-a2 na2-chhiuN7 sui5-si5 toh8 beh phoa3--khi3. Goa2 khai-si2 chu3-i3 te7-saN-e5 lu2-kheh. 

" Chit-chiah be2-chhia na2-chhiuN7 kiong5-beh chhui3--khi3 houN7 ! " Goa2 ka7-i kong2 : " Chin hi-bang7 seng-san2 chit-chiah be2-chhia e5 kong-si e7-tang3 ka7 siu-li2--chit8-e7. " 

I-e5 chhiu2 un5-un5-a2 haiN3--chit8-e7 haiN3--chit8-e7, iuN-a7 koh tiam7-tiam7-a2 ka7-goa2 siong3---kau3 taN goa2 iah-koh e7-ki3 e5 hit-e5 bin7 chhiuN---i-e5 bak8-chiu u7 chit8-chiong2 ia2-seng3, bo5 chu7-jian5 e5 bak8-kng, bin7-a2 peh8-si2-sat ! Goa2 sim-lai7 am3-liam7 : " na2 si2-lang5 leh ! " 

Jian5-au7, bo5 huih-sek e5 chhui3-tun5 sio2-khoa2 khiau3--khi2-lai5, peh8-sek e5 chhui3-khi3 khoaN3 hian7-hian7, goa2 chhoah chit8-tio5, sim-koaN-thau5 chun3--chit8-e7. 

Goa2 koh khoaN3 che7 ti7 goa2 tui3-bin7 hit-e5 lang5, i ma7 tng-tih ka7-goa2 gin5, i-e5 bin7 peh8-chhang-chhang, sia7-chhut e5 bak8-kng chin ki5-koai3. Goa2 koh khoaN3 che7 ti7 goa2 to3-peng5 hit-e5, kiat-ko2 goa2 khoaN3-tioh8... goa2 si7 beh an2-noa2 heng5-iong5 i ? Goa2 khoaN3--tioh8 e5 si7 chit8-e5 si2-lang5 e5 bin7. 

Chit saN-e5 lu2-kheh long2 si2--khi3 a, in khiong2-pou3 e5 bin7 hoat-chhut chhiN-kng, in tam5-sip e5 thau5-mng5 u7 au3-sam3-bi7. Goa2 chai-iaN2 in-e5 jiok8-the2 long2 i2-keng si2--a, kan-na bak8-chiu si7 oah8--e5, in long2 tih ka7-goa2 gin5, ka7-goa2 ui-hiap8...

Goa2 toa7-siaN chham2-kio3, goa2 pit-su ai3 koaN2-kin2 li7-khui chit-e5 khiong2-pou3 e5 sou2-chai7 ! 

Goa2 chong5 khi3 mng5 hia5, tit8-chiap long3--chhut-khi3 ! Chit-e5 si5-chun7, geh8-niu5 i2-keng ui3 hun5 e5 au7-piah chau2--chhut-lai5, ti7 i leng2-sng-sng, peh8-sih-sih e5 kng-soaN3 chi ha7, sou2-u7 e5 mih8-kiaN7, long2 khoaN3 kah chheng-chheng-chho2-chho2 : Goa2 khoaN3-tioh8 lou7-pai5 chhai7 tiam3 hia5, chhan-chhiuN7 chhun chhut chit8-ki-chhiu2 tih ka7-goa2 keng2-ko3 ; goa2 khoaN3-tioh8 lou7-piN pang--loh8-lai5 e5 chioh8-piah ; goa2 khoaN3-tioh8 siu7-kiaN e5 be2-a2 khia7 ti7 hit kham2 piN--a ; goa2 khoaN3-tioh8 e7-bin7 chap8-gou7-kong-chhioh chhim e5 soaN-kok, be2-chhia tih haiN3, chhin-chhiuN7 si7 ti7 toa7-hai2 tiong e5 chit8-chiah chun5-a2, lang5 kah be2 tih chham2-kio3... au7--lai5 chin kiong5-liat8 e5 sio-long3, goa2 kam2-kah chiaN5 thiaN3, jian5-au7, kui-phian3 long2-si7 ou-am3...

　

Si3,

Goa2 it-tit8 hun-be5-put-chhiN2, keng-ke3 chiaN5 ku2 chiah cheng-sin5. ChhiN2--lai5 e5-si5, ai3-chhe che7 ti7 goa2 bin5-chhng5-piN. 

Goa2 mng7 : "... Tau3-toe2 si7 hoat-seng siaN2-me2 tai7-chi3 ? " 

I kong2 : " Li2 poah8--loh8-khi3, lou7-piN e5 chioh8-piah pang--khi3 a, li2 toh8 ui3 hia5 poah8 loh8-khi3 soaN-kok, gou7-chap8 chhioh chhim. ho2-ka-chai3 li2 khah jun7-mia7, poah8--loh8-khi3 e5 sou2-chai7 tu2-a2-ho2 u7 chin kau7 e5 seh, li2 m7 chiah bo5 tai7-chi3. " 

" ChiaN5 hai7, goa2 sit8-chai7 si7 long2 bo5 in3-siong7 !... Na7 an7--ne, goa2 si7 an2-noa2 ti7-teh chia5 e5 ? " 

" u7 nng7-e5 long5-tiuN5 e5 kang-lang5, thau3-cha2 ti7 goa7-khau2 chau2-chhe7 phang3-kiN3 e5 iuN5-a2, in khoaN3-tioh8 li2 to2 ti7 hia5, toh8 ka7 li2 aiN7 khi3 li7 hia5 siong7 kun7 e5 khia7-ke, koh chhiaN2 i-seng ke3--lai5. Li2-e5 cheng5-hong2 chiaN5 bai2, chhiu2-kut tng7--khi3, thau5-khak phoa3 chin toa7-khang, li2 kun-pun2 toh8 hun-be5-put-chhiN2, ma7 bo5-hoat-tou7 ka7 in kong2 siaN2-me2. Ka-chai3 i-seng ti7 lak-te7-a2 lai7-toe2 chhe7-tioh8 li2-e5 chu-liau7, pau-koah mia5, chu7-chi2. 

" Sou2-i2 in tong-jian5 chek-si5 ka7-goa2 thong-ti. Chu7 hit-chun7 khai-si2, goa2 toh8 long2 it-tit8 tiam3 li2 sin-khu-piN ka7-li2 chiau3-kou3. 

" Chit-ma2 i2-keng long2 bian2 hoan5-lo2 a, li2 su-iau3 hioh-khun3, ban7-ban7-a2 chiong sin-the2 iong2 hou7 ho2. " 

Hit-chun7 goa2 tng siau3-lian5, sin-the2 iong2-iong2, sou2-i2 chin kin2 toh8 thoat-li7 hiam2-keng3. Tan7-si7 to2 ti7 bin5-chhng5-teng2 hiu-iong2 e5 hit-toaN7 si5-kan, goa2 put-koan2-si5 long2 tih su-kho2 chit-kiaN7 i3-goa7. Bo5-tek-khak thiaN goa2 an7--ne chit8 kong2, li2 toh8 ioh e7 tioh8 tau3-toe2 goa2 si7 tui3 to2-ui7 siak--loh8-khi3 e5 : ChiaN3-chiaN3 toh8-si7 ji7-chap8-tang cheng5 be2-chhia chhut tai7-chi3 hia5. 

Goa2 chiong5-lai5 m7-pat ka7 goan2 bou2 the5-khi2 chit-e5 keng-ke3, kan-na u7 kong2 hou7 i-seng thiaN. M7-koh i soah ka7-goa2 kong2, kui-e5 kou3-su7 long2 kan-na si7 goa2-e5 bin5-bang7 nia5, in-ui7 koaN5, thiam2, thau5-khak koh tioh8-siong... chiong2-chiong2 in-sou3 ka--khi2-lai5 chiah e7 san2-seng chit-e5 hoan3-kak. 

Goa2 chin siuN7-beh kong2 hou7-i liau2-kai2, tan7-si7 i kun-pun2 bo5 tih ka7-goa2 sin3-tau2. Goa2 bo5 koh ham5 i chiN3, in-ui7, toh8 sng3 i beh sin3 boai3 sin3, long2 i2-keng bo5 tiong7-iau3 a. 

M7-koh, goa2 chai-iaN2 hit-chun7 hoat-seng e5 tai7-chi3, goa2 ma7 koh chai-iaN2 chit-ma2 e5 tai7-chi3. Ti7 ji7-chap8-tang cheng5, goa2-si7 chit8-e5 che7 ti7 kui2-a2-be2-chhia chhia-teng2 e5 lu2-kheh ! 

Kau3-tui3 : Teng-hong7-tin Gou5-chong-sin3 Chng-hui7-peng5 TiuN-hak8-khiam IuN5-ka-hun Li2-chu7-keng3

　

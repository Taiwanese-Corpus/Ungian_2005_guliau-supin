Siong5--ko sia2--lai5 e5 phoe

Toa7-thau5-lian5 li2 ho2:

Chin hoaN-hi2 siu-tioh8 li2 e5 Mail. Tui3 li2 e5 ji7-ku3 lai7-te2 ma7 e7-tang3 the2-hoe7 hit-chiong2 bo5-nai7 kap ut-chut. M7-koh lau2-sit8 kong2, che si7 siaN2-mih lang5 iah8 bo5 hoat-tou7 e5 tai7-chi3. Goa2 e5 i3-su3 si7 kong2 jin7-ho5 lang5 long2 bo5 eng3-kai siuN7 beh khi3 kai2-pian3 pat8-lang5. Che pun2-chiaN5 to7-si7 Mission Impossible. Che si7 choe3-kin7 ka-ti7 e5 tam7-poh8-a2 the2-hoe7.

Goa2 siuN7, lan2 long2 si7 kiaN5 kang7 chit8-tiau5 lou7 e5 lang5. Lan2 e5 sim-lai7 ma7 u7 chit8-ki lan2 siuN7 beh peh e5 soaN-thau5. Lan2 e7-sai2 eng2-oan2 thiau-chian3 kang7 chit8-e5 li2-siong2, khiok-si7 bo5 eng3-kai si2-siu2 chit8-e5 hong-hiong3. Ki5-sit8 kap chit-ma2 e5 TGB kang7-khoan2 e5 bun7-te5, goa2 ma7 bat tu2--tioh8, kong2 khah cheng3-khak--e5, eng3-kai kong2 che chiu7-si7 lan2 sou2 bin7-tui3 e5 sia7-hoe7 e5 sok-iaN2. Kam2 m7-si7? Lan2 tak8-kang chhut-mng5, ti7 tian7-si7 khoaN3--e5, ti7 lou7--e5 tu2--tioh8-e5, chha-put-to long2-si7 kang7-khoan2 e5 lang5 kap su7. Che tioh8-si7 seN lan2 chhi7 lan2 toa7-han3 e5 Tai5-oan5 sia7-hoe7 e5 chin-siong3. Chit-chiong2 tai7-chi3 m7-si7 chit8-kang nng7-kang e7 kai2-pian3--e5, na7 bo5 cha2 to7 kai2-koat--a. Sim7-chi2 hou7 lan2 ka-ti7 koh khah kan-khou2--e5 si7, ti7 lan2 ka-ti7 e5 sim-lai7, lan2 ma7 tak8-put-si5 ai3 bin7-tui3 ka-ti7 e5 put-an, bong2-tong7, kiau-ngou7, mou5-tun2 kap to5-phiah. In-ui7 lan2 e7-tang3 the2-hoe7 chit-koa2 tai7-chi3 e5 khou2, sou2-i2 lan2 ma7 hi-bang7 e7-tang3 chiong lan2 ka-ti7 ka7 chit-e5 sia7-hoe7 tui3 che lai7-te2 li7-thoat--chhut-lai5, kam2 m7-si7? Kho2-leng5 an-ne li2 e7 kam2-kak ki5-koai3, kong2 kau3 boe2--a, m7-si7 kang7-khoan2 ai3 cho7-seng5 kai2-pian3? Bo5 m7-tioh8! Chi2-si7 chit-e5 kai2-pian3 ai3 tui3 lan2 ka-ti7 khai-si2. Iau-kiu5 pat8-lang5 kai2-pian3 si7 siong7 kan2-tan ia7-si7 siong7 khun3-lan5 e5 tai7-chi3. Lang5 sou2 e7-tang3 100% khak-sit8 u7 pa2-ak cho3 e7 kau3--e5, chiu7-si7 kai2-pian3 ka-ti7. Che si7 goa2 ka-ti7 e5 chit8-sut-a2 keng-giam7. Lan2 bo5 kho2-leng5 iong7 lan2 e5 lak8 khi3 kai2-pian3 se3-kai3, tan7-si7 tong lan2 kai2-pian3 ka-ti7, kai2-pian3 ka-ti7 e5 hong-hiong3, kai2-pian3 ka-ti7 e5 kak-tou7 liau2-au7 (goa2 m7-si7 kong2 kai2-pian3 li2-siong2 kap bok8-phiau), chit8-bak8-nih, li2 e7 hoat-hian7 leng7-goa7 chit8-e5 oan5-choan5 bo5-kang5 e5 se3-kai3. Hit e5 khi3-hun, iah-si7 hit-tang-chun7 e5 li2, chu7-jian5 u7 kai2-pian3 seng-khu-piN e5 lang5 e5 lek8-liong7. Iong7 but8-li2-hak8 e5 kak-tou7 lai5 khoaN3 ma7 kai3 chu7-jian5, tong chit8-e5 kin2-tiuN e5 Closed System kai2-pian3 jin7-ho5 chit8-e5 tiau5-kiaN7 e5 si5, put-koan2 chit-e5 pian3-hoa3 hoat-seng ti7 siaN2-mih sou2-chai7, kui-e5 System tioh8 e7 hoat-seng pian3-hoa3, m7-thang be7-ki3-lih lan2 ma7 si7 chit-e5 hian7-chong7 kap bun7-te5 e5 chit8 pou7-hun7. Beh kai2-pian3 se3-kai3, thau5-chit8-pou7 to7-si7 tui3 kai2-pian3 ka-ti7 khai-si2.

Che si7 gun2 bou2 ka7 goa2 ka3 e5 to7-li2. M7-chai kap li2 siuN7 beh thiaN--e5 chha joa7-che7, hi-bang7 tui3 li2 u7 tam7-poh8-a2 chham-kho2 e5 hau7-ko2. Choe3-kin7 SARS tng liu5-heng5, tak8-e5 long2 ai3 po2-tiong7.

Chheng-sioong


Thok8-chia2 Tau5-su


From Ong5 Siok-iong5

2000 ni5 3 goeh8 ti7 Ko-hiong5 chhi7 ku2-pan7 e5 “Te7 6 kai3 Se3-kai3 Tai5-gi2 bun5-hoa3-iaN5”, goa2 chhoa7 hit chun7 tng-teh thak8 kok-tiong 3 ni5 e5 cha-bou2 kiaN2 khi3 chham-ka, ui7 beh chhin-kin7 bo2-gi2, thiaN bo2-gi2 e5 siaN-sau3 kap bo2-gi2 e5 sui2. 
Chong2-si7 ka-ki7 lian5 seng-oah8 iong7-gi2 to7 kong2 be7 lian3-tng2, koh-khah bian2-kong2 chai-bat kui2 e5 iu-nga2 e5 Tai5-gi2 iong7-su5. U7-si5 gin2-a2 chiaN5 be7-gian3 kong2/oh8 e5 bin7-chhiuN hou7 goa2 khoaN3 chit8 e5 kha-sng chhiu2-nng2, sim-koaN thau5 ma7 chiok kan-khou2. M7-koh goa2 iau2-si7 be7 si2-sim. Chai-iaN2 ka-ki7 bo2-gi2 kong2 kah put-tat put-chhit( long2-si7 Hoa5-gi2 lam7 Ho7-lo2 oe7 an2-ne), to7 kian-sim kiu5 chin3-pou7. Be2 Tai5-bun5 chheh lai5 thak8, kap Tai5-bun5 Bong2-po3(TBBP) Chap8-chi3-sia7 khai-si2 u7 chiap-chhiok, tak8 ki5 thak8 Tai5-bun5 Thong-sin3(TBTS) kap TBBP. Soa3--loh8 goan2 chham-ka thak8-chheh-hoe7. Bo5 joa7-ku2 to7 tui3 A-Hui7(Pian-chia2 chu3-kai2, Tan5 Hong-hui7) lau7-su oh8 Tai5-oan5 Lo5-ma2-ji7 thak8/sia2, chin-kin2 “e7-hiau2 kong2 tioh8 e7-hiau2 sia2!” Goan2 ke chin u7 sin3-sim.
	




Chu7 an2-ne piaN3-si2 liam7 thak8 Tai5oanji7 Chap8-chi3. Lai7-te2 che7-che7 sia2 liau2 chin chan2 e5 bun5-chiuN, jin7-chin thak8, thak8 chhut-siaN, koh chai3 thak8!
Bu2-a2-kiaN2 chhiang5-chai7 iong7 Tai5-oan5-ji7 sia2 ji7-choa2. Goa2 sia2 e5 te7 1 tiuN ji7-choa2, “Li2 poe-a2 khng3 ti7 chia si7 beh chhi7 ka-choah8 si7--m7?” Kui2-kang au7, goa2 siu tioh8 chit8 hang7 le2-but8, chocolate, teng2-bin7 koh kah ji7-choa2 sia2 kong2, “ Chiah8 khoaN3 mai7--leh.”
Sui-bong2 sia2-liau2 u7 m7-tioh8, m7-koh sim-lai7 u7-kau3 hoaN-hi2--leh. Iong7 bo2-gi2 kau-tam5 i2-keng chiaN5-cho2 gun2 seng-oah8 koan3-si3, m7-na7 si7 an2-ne, goa2 kam2-kak su-kho2 ke-chin hoat8-phoat, kam2-cheng5 ma7 ke-chin chhin-bit8.
“Cheng-bit8” kap “Khui-khoah” si7 Tai5-oan5-ji7 hou7 goa2 e5 khe2-si7. Su-kho2 ju2 chheng-chho2, cho3 tai7-chi3 ma7 ke khah chim-chiok. Ui3 “ Jin5-lui7 e5 gi2-gian5 si7 te7-kiu5 e5 chu-goan5” chit e5 se3-kai3-koan lai5 khoaN3, ti7 Tai5-oan5 chit te3 to2-su7, lan2 ai3 hou7 bo2-gi2 chhut-thau5-thiN( m7-si7 biat8-bong5--khi3 ), lan2 e5 kiaN2-sun chiah u7 chun-giam5. 
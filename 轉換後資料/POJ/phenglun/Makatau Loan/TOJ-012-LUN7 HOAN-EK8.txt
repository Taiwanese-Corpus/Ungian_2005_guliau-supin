
LUN7 HOAN-EK8
(Kap Aiadis A. Ajubab Sio Chhiang3-siaN)
---Kong2-kau3 Tai5-Hoa5, Hoa5-Tai5 Tui3-ek8
       				 Makatau Loan

“Hoan-ek8 u7 2 hang7 ai3-kong2, te7 1 si7 chhong3-cho7, te7 2 si7 khi-phian3”, goa2 e5 gio5..e5 Aiadis A. Ajubab an2-ne kong2.
Goa2 bo5 siaN2 beh sin3. Chau2 khi3 Tou5-su-koan2 peng2 chheh. 
Roman Jacobson kong2, “Tui3 pun2-te2 e5 i3-su3 lai5 kong2, si-phian si7 bo5 hoat-tou7 hoan-ek8..e5 (Poetry by definition is untranslatable), tu2-a2 e7-sai2 u7 chhong3-cho7 seng3 e5 chhiau5-soa2 (creative transposition).” 
George Henry Lewes kong2, “Sui-bong2 u7 te7 1 gau5 e5 phah-piaN3, seng5-kong e5 hoan-ek8 chok-phin2 chi2 put ko3 si7 chiap-kin7 goan5-tu3 na7-tiaN7. Chit8 phiN hoan-ek8 tu2-a2 e7-sai2 chiaN5-cho3 chit8 phiN ho2 e5 hoan-ek8, lian5 beh cho3 chit8 e5 goan5-tu3 e5 hun-sin to bo5 kho2-leng5 (A translation may be good as translation, but it can not be an adequate reproduction of the original.).”
Lou7-se-a e5 巴爾胡達羅夫 kong2, “100% e5 sio-siang7 si7 hoan-ek8-chia2 eng3-kai chau2-chhoe7..e5, m7-ku2 ia7-si7 eng2-oan2 bo5 kho2-leng5 tat8-seng5 e5 bok8-phiau. Hiah-e5 m7-si7 hian7-sit8, kou-put-ji7-chiong chi2-si7 li2-siong2.”
E2--e! Chit e5 m7-chiaN5 Ajubab koh chin khiau2, lam7-sam2 kong2--2--ku3--a2, soa3 pi2 hiah e5 se3-kai3 tek e5 hak8-chia2 kong2 liau2 khah chheng-chho2, khah u7 tiong7-tiam2. 
Kok-chiong2 gi2-gian5 u7 sia7-hoe7 tek, bun5-hoa3 tek, kap cheng5-kam2 piau2-tat e5 bo5 tang5. Hoan-ek8-chia2 in-ui7 bun5-hoa3 loe7-iong5, gi2-hoat kiat-kou3, kap chhong3-chok hong-keh kok-chiong2 tiau5-kiaN7 e5 cheng-chha, tek8-piat8 si7 koh-iuN7 e5 seng5-gi2 liah8 m7-tioh8--khi3, tang5 si5-tai7 e5 si5-kiaN5 bo5 li2-kai2, hek8-chia2 si7 khi3 khap hit-e5 gi2-gian5 e5 kim3-ki7, bo5 chai5-tiau7 thang eng7 oan5-choan5 e5 sin3-sit8 lai5 ek8-chhut goan5-tu3, bo5 sio-kang7 e5 sou2-chai7 chong2-si7 ai3 ka-ki7 pian, ka-ki7 chhop. Kah-si7 an2-ne, hoan-ek8 kiam2 m7-si7 chit8 khoan2 chhong3-chok? Kong2 sim2-mih8 “tiong i5 goan5-tu3” m7-si7 teh kong2 ham3-oe7? Ajubab ka7 se-kok e5 “hamburger” hoan-cho3 Tai5-gi2 e5 “ham7-bah-kap”, “7-eleven” hoan-cho3 “7-ji7 a2 e5 kam2-a2-tiam3”, ka7 “Parking lot” hoan-cho3 “chhah-chhia-tiuN5”(m7-si7 theng5-chhia-tiuN5), kiam2 m7-si7 gau5 koe3 goan5-bun5 e5 chhong3-cho7?
Ajubab kong2..e5, hoan-ek8 e5 te7 2 hang7 “khi-phian3” kong2 liau2 ju2 khah chhak8 jip8-khi3 sim-koaN-iN2. Ki3-jian5 hoan-ek8 si7 chhong3-cho7, ek8-chok kap goan5-tu3 bo5 kho2-leng5 kang7-khoan2, iau2-ku2 thok8-chia2 khoaN3 bo5 goan5-tu3, iu7-koh siong-sin3 ek8-chok kap goan5-tu3 bo5 cheng-chha, an2-ne kiam2 m7-si7 khi-phian3? Ajubab koh kong2, Chi-na2-kok hoan-ek8 pat8-kok-bun5 siong7 cha2, siong7 toa7 kui-bou5..e5 si7 Put8-keng. In3-tou7 Put8-kau3 e5 “Nirvana”, Chi-na2-lang5 ka7 hoan-cho3 “涅槃” (i3-su3 si7 leng5-hun5 bo5 siu7 jiok8-the2 e5 chah8-tong3, chu7-iu5 chu7-chai7). Put8-kau3 lai7-bin7 koh u7 kong2 Put8-to5 Sek-khia-mou5-ni5 80 hoe3 koe3-sin, chiong3 te7-chu2 kong2 cho3 “Grand Nirvana”, Chi-na2-lang5 hoan-cho3 “圓寂”. Beng5-beng5 “Grand Nirvana” si7 “Nirvana” choe3 ko chan5 e5 keng2-kai3, eng-kai kong2 si7 “大涅槃” a2-si7 “極涅槃” khah tioh8, si7 an2-choaN2 si7 hoan-cho3 “圓寂”? “Grand Nirvana” e5 lai7-ham5 kiam2 u7 oan5-boan2, cheng7-chek e5 i3-su3 ti7--teh? Kong2 Put8-chou2 si2 liau2-au7 kio3-cho3 “圓寂”, kiam2 si7 Chi-na2-lang5 ka-ki7 e5 su-siuN2 kap bun5-hoa3, nge7 beh piaN3 ti7 In3-tou7-lang5 e5 Sek-khia sin-chiuN7 kiam2 e7-thong? Na7 be7 thong, an2-ne tioh8 si7 khi-phian3.
Bat thiaN-kong2 u7 e5 goan5-tu3-chia2 chin phok-kiat, kian3-pai2 na7 gu7-tioh8 ek8-chia2 tioh8 beh ka7 lang5 kong2, “Li2 na7 hoan-ek8 ho2-se3, goa2 chiu7 beh ka7 li2 e5 ek8-chok kheh8 lai5 hou7 bat lin2 e5 ji7 e5 lang5, koh ka7 hoan-tng2-lai5 goan2 e5 bun5, khoaN3 u7 koh-iuN7 bo5.” Sui-bong2 u7 tam7-poh8-a2 teh chau-that--lang5, m7-ku2 iau2 si7 tui3 hoan-ek8-chia2 chin ho2 e5 chhi3-lian7. Hmh8! Kiam2 u7 kho2-leng5 cho3 2 pai2 e5 choan2-pian3 koh seh8 hoan-thau5 tng2-lai5 goan5-tu3? Bo5 siaN2 kho2-leng5. Ki3-jian5 kang7-tat8 (equivalent) e5 hoan-ek8 khang-khoe3 si7 ham3-kou2, keng-koe3 2 pian3 koh ju2 m7-bian2 kong2--lah. Bi2-kok e5 gau5-lang5 Mark Twain u7 kong2-khi2 i e5 chit8 pun2 siau2-soat ti7 Hoat-kok bo5 sim2-mih8 lang5 teh khoaN3, si7 in-ui7 hoan-ek8-pun2 thai2 bai2 sou2 chiaN5..e5. I tioh8 bat ka-ki7 ka7 Hoat-bun5-pan2 theh-lai5 hoan-tng2-lai5 Eng-gi2. Kiat-ko2 si7 oan5-choan5 chau2-cheng--khi3.
Na7 an2-ne beh chai-bat goa7-kok bun5-hoa3 tek8-sek, bun5-beng5 chin3-pou7 m7 long2 ai3 seng-khi3 oh8-tioh8 in e5 gi2-bun5 chiah e7-sai2--tit? An2-ne ia7 bo5 thong. Sei3-kai3 hian7-chhu2-si5 e5 gi2-gian5 oa2 6,000 chiong2, na7 koh ka7 i2-keng biat8-bong5..e5 sng3--loe3 chhiau-koe3 150,000 chiong2(David Crystal, The Cambridge Encyclopedia of Language, 2nd ed, Cambridge). Ka2-su2 kong2 hoan-ek8 si7 chhong3-cho7 kap khi-phian3, lan2 tioh8 oan5-choan5 bo5 hoat-tou7 chai-iaN2 leng7-goa7 chit8 e5 gi2-chok8 in e5 su-siuN2 kap bun5-hoa3 e5 goan5-chiap sit8-liau7?
 Sim7-chi3 koh u7 chit8 koa2 bun5-hoa3 chhau3-toaN7 chu2-gi7 e5 sio2-sut-a2, in chia3-tioh8 hoan-ek8 hiah-e5 chhng5-bo2 tai3--lai5 e5 khiam3-khoeh, lai5 kong2 sim2-mih8 goan5-su2 gi2-gian5(chhin-chhiuN7 Tai5-oan5 Goan5-chu7-bin5 gi2), kap bo5 bun5-ji7 thoan5-thong2 e5 cheng5-hian7-tai7 gi2-gian5(chhin-chhiuN7 Tai5-oan5 Ho7-lo2-oe7), bo5 hoat-tou7 chhu2-li2 kin7-tai7 kho-ki chhoa7--lai5 hok8-chap8 koh chin3-pou7 e5 su-siuN2 kap bun5-hoa3. In kong2 chit koa2 gi2-gian5 kheh8-lai5 kong2 chiah8-png7, sio-kan3, pang3-sai2, ouN-ouN-khun3 tu2 ho2 na7-tiaN7, choan5-jian5 toe3 be7 tioh8 si5-tai7, si2 ho2--lah!
Kong2-tioh8 chiah..e5, goa2 tioh8 kui pak hoe2. Chin-chiaN3 au3-sai2-lang5 bak8-chiu taN5 khoaN3-e7-tioh8 sai2 nia5. Chian2 ho2 e5 li2-lun7 ia7 hou7 in kheh8 lai5 la7 sai2 kiau2 jio7! Roma Jacobson bat hou7 lan2 chit8-e5 khai3-liam7. Kok-chiong2 jin5-lui7 e5 sim-ti3 oah8-tang7 sou2 cho7-chiaN5 e5 keng-giam7 e5 lui2-chek kap su-kho2 e5 thiah-beng5, long2 e7-sai2 eng7 hian7-kin jim7-ho5 gi2-gian5 lai5 piau2-hian7. Na7 u7 sim2-mih8 khiam3-khoat e5 sou2-chai7, e7-tang3 eng7 chioh-eng7-su5, sin-cho7-su5, kap gi2-i3 choan2-oaN7 lai5 pou2-kiu3.” Hoai5-tit8 gi2-gian5 tok8-tok8 u7 hian7-tai7 kap cheng5 hian7-tai7 e5 pun-phiN (u7 su-bin7-gi2 a2-bo5), bo5 “goan5-su2” kap “sian-chin3” e5 keh-tng7, jim7-ho5 gi2-gian5 long2 u7 piau2-beng5 chhin-chhiuN7 tian7-nau2, ke3-sng3-ki chit khoan2 kho-ki, a2-si7 chong-kau3 koa-khek hit khoan2 u7 tiat-li2 tek chok-phin2 e5 iong7-su5 kap khai3-liam7.
Koh lai5 beh kong2-khi2 Tai5-Hoa5 kap Hoa5-Tai5 hoan-ek8 chit chan5 tai7-chi3.
Chin che7 lang5 na7 hou7 lang5 mng7 khi2 bou2 1 e5 Tai5-gi2 su5 si7 sim2-mih8 i3-su3, kho2-pi2 kong2 “pa-kiat” si7 sim2-mih8 i3-su3, in long2 e7 in3 kong2, “pa-chie5 (巴結)” ai5! Ma7 u7 lang5 chit8 thiaN-tioh8 Tiong-hoa5 hang5-khong kong-si koh chai hui-heng5-ki tioh8 ka7 in a-ma2 kong2, koh u7 “khong-lan7 (空難)” hoat-seng--ah. 
Ki-pun2 siong7 chit khoan2 e5 cho3-hoat hoan7-tioh8 chin toa7 e5 chho3-ngou7. Nng7 chiong2 cheng5-heng5 long2 siuN7 beh chio3-eng7 Han3-ji7 cho3 khan-kau-a2 lai5 chiaN5 Tai5-Hoa5 a2-si7 Hoa5-Tai5 hoan-ek8 e5 bok8-tek. Cheng5 chit-e5 le7 ka7 goan5-pun2 e5 gi2-i3 chhong3 m7-tioh8, au7-piah hit-e5 le7 si7 hoan7-tioh8 Tai5-gi2 e5 kim3-ki7. Pa-kiat si7 kou-put-chiong ai3 bian2-kiong2, ai3 kian-kiong5 thun-lun2 e5 i3-su3, m7-si7 chhiuN7 Hoa5-gi2 e5 “pa-chie5” si7 kau-poe5 koan5-se3, pu3-hou7, ka7 lang5 phou5 e5 i3-su3. Au7-piah hit-e5 le7, chai hui-ki ti7 Hoa5-gi2 kio3-cho3 khong-tiong e5 chai-lan7, kan2-tan chheng-hou cho3 “khong-nan2”. Na7 hoan-ek8 cho3 “khong-lan7”, hou7 lang5 liah8-chun2 si7 teh kong2 “khong-khong gong7-gong7, chit8 khou na2 lan7--leh” hit khoan2 me7..lang5 e5 oe7. Kang7-iuN7 lan2 bo5 ka7 “un5-ch?h (蚊子)” hoan-cho3 “bun5-chu2“, ma7 bo5 ka7 “hou5-sin5” hoan-cho3 “hu5-in5 (胡蠅)”.
Beh siam2-pi7 chit khoan2 e5 sit-ngou7, tioh8 ai3 tan3-khi3-sak chiau3 Han3-ji7 lai5 cho3 ji7-tu2-ji7 e5 hoan-ek8 (character-for-character), lai5 chhai2-keng2 su5-tu2-su5 (word-for-word). Ki2-le7 kong2, pa-chie5 hoan-cho3 phou5-thaN2, phou5 sian, a2-si7 phou5 lan7-pha. Gi2-hoat tek e5 hoan-ek8 (literal translation), phi3-ju7 kong2 “uou5 pi5 ni5 kau (我比你高) “ cho3 “goa2 khah koan5 li2”. Gi2-i3 tek e5 hoan-ek8 (free translation), phi3-lun7 kong2 “siou5-mu2 put kho5 tiau ie5 (朽木不可雕也)” cho3 “sai2-hak8-a2 pang be7 cho3-tit sin5-chu2-pai5”. TiaN7-tioh8 ka7 “thin5-chho-chhang5 (停車場) cho3 “chhah-chhia-tiuN5”, “khai-chho(開車)” kio3 “sai2-chhia”, “tau2-chha5 (倒茶)” cho3 “thin5 te5”, “tau2 lo2-so2 (倒垃圾)” kio3 “piaN3 pun3-so3”. Tek-khak ka7 “ke-kang” hoan-cho3 “kong-chi (公雞)”, “lang5-kheh” kio3 “kho2-j?n (客人)”, “bih8-hun2-chha2” cho3 “chhau5 mi5-hun5 (炒米粉)”, “tiaN2-piN-so5” cho3 “趖鼎邊”, “hun-sai2-kha3” kio3 “ian-hoe-kang (煙灰缸)”, “chau3-kha-ke” cho3 “chin5-ti5 ch? oa (井底之蛙)”, “hou5-sin5 poah8-loh8 am2” kio3 “j?n oe2 chhai5 s?, niau5 oe2 s? oang5 (人為財死鳥為食亡)”.
Bok8-koai3 TeN7 Ji5-giok8 bok8-su chhiang7-chai7 teh ka7 lan2 ka3-si7. “Tai5-gi2 u7 niau2-chhu2, bo5 in-chhu2; u7 phong5-ko2, bo5 ju5-ko2; u7 seN-sian, bo5 siu2-sian”, tioh8-si7 teh ka7 lan2 kong2 m7-thang eng7 Han3-ji7 tit8-chiap cho3 Hoa5-Tai5 hoan-ek8.
Chiah-e5 choan5-pou7 a2-si pou7-hun7 chio3-eng7 Han3-ji7 e5 gi2-chok8, phi3-ju7 kong2 Hoa5-gi2, Tai5-gi2, Kheh-gi2, i2-kip8 Jit8-gi2, in tiong-kan 2 chiong2 gi2-gian5 beh tui3-ek8 e5 si5, long2 e7 tu2-tioh8 siuN7 beh chia3-tioh8 kiong7-tong5 e5 Han3-ji7, lai5 chiaN5-cho3 hoan-ek8 e5 phiat-pou7. Kiat-ko2 si7 oan5-choan5 ka7 i3-su3 chhong3 m7-tioh8--khi3. Han3-ji7 keng-koe3 kui2 chheng tang ti7 kok gi2-chok e5 chioh-iong7, chhong3-ji7, teng2-teng2 e5 ian2-pian3, cha2 tioh8 hoe-li2-lok8-niau, beh an2-choaN2 koh cho3 hoan-ek8 e5 tiong-lang5? Kong2--khi2--lai5 ma7 ho2-chhio3, chit tho3 Khong2-chu2-ji7 khi3 hou7 Tai5-oan5-lang5 phou5-cho3 Seng3-jin5-ji7, kong2-si7 sim2-mih8 “heng5-the2, siaN-im, i3-gi7 long2 chiaN5-cho3 chap8-chng5 oan5-bi2 e5 bun5-ji7.” Toa7-toa7 se3-han3 e5 gin2-a2 ui7-tioh8 beh e7-hiau2 bat-ji7, sia2-ji7, tui3 khai-si2 thak8-chheh e5 cheng5 6 tang, me5-jit8 phah-piaN3 lian7 jin7-ji7, bio5-ji7, sia2 kah e7-sai2 kong2 si7 khou2-tok8 lan2 po2-poe3 e5 siang-chhiu2, sia2 kah Tai5-oan5 Han-chi5-a2 tak8-e5 long2 ti7 tiong-chaiN2 e5 to3-chhiu2-bin7, cheng2 chhut chit8 liap8 liu5, e7-tit chiaN5-cho3 Tai5-oan5 leng7-goa7 chit8 e5 ki-chek: se3-kai3 sia2-ji7 koan-kun. 
Bo5 siuN7 kau3 kong2 chhin-chhiuN7 Han3-ji7 chit khoan2 tou5-siong7 piau2-gi7 bun5-ji7, ti7 3,000 tang cheng5, cha2 tioh8 hou7 Hui-ni-ki lang5 (Phoenician) tan3 khi3 lek8-su2 e5 pun3-so3-thang2, eng7 ki3-lok8 im-un7 e5 pheng-im ji7-bo2 lai5 chhu2-tai7--lah. Hui-ni-ki lang5 hit-si5 chheng-pa3 Te7-tiong-hai2 hai2-bin7, se3-lek8 tui3 Au-chiu, A-chiu khoan5-kau3 Hui-chiu. In tui3 Sumerian sou2 hoat-beng5 e5 hit-tho3 chha5-chiN-a2 bun5-ji7 (wedge-shaped figures, si7 se3-kai3 siong7 cha2 e5 bun5-ji7),bo5 eng5, ia7 bo5 chhu3-bi7 ka7 eng7, chheng-hou hit-khoan2 bun5-ji7 na2-chhiuN7 teh tiau3 tiaN2-oe e5 kau-a2 (pothook). In kong2 hit-khoan2 tiaN2-kau-a2-ji7 sui-bong2 khah sui2, m7-koh sia2-in3--khi2--lai5 sit8-chai7 liau2 gong7-kang. Chiong-ki5-boe2, in siat-ke3 1 tho3 sin e5 he7-thong2 eng7 22 e5 kan2-tan, ho2-sia2 e5 piau2-im ji7-bo2 lai5 tai7-the3 kui2-na7 chheng e5 hok8-chap8 koh phaiN2-sia2 e5 tou5-siong7-ji7.
Pai3-thok--leh! lan2 Tai5-oan5-lang5 tioh8 oh8 khah khiau2--leh! M7-thang kian3-pai2 tioh8 si7 “chiah8 pe7 oa2 pe7, chiah8 bu2 oa2 bu2”, tek-khak ai3 soan2-tek cheng3-khak e5 hong-hiong3, the3 kiaN2-sun kiaN5-chhut 1 tiau5 oah8-lou7. Kin2-kin2 thau2-pak thau5-khak teng2 hit-khou “HAN3-JI7” e5 chiu3 kim-khou, am7-kun2-kin peN hou7 nge7, kha-chhng giap8 hou7 an5, hiong3-siong7 ngia5-chih choan5-te7-kiu5 tek e5 thiau-chian3.
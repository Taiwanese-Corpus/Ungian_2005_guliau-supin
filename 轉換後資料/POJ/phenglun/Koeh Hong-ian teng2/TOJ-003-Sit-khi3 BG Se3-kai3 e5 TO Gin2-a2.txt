
Pian-chip e5 oe7
Sit-khi3 Bo2-gi2 Se3-kai3 e5 Tai5-oan5 Gin2-a2
-Tiong7-si7 Iu3-ji5 e5 Bo2-gi2 Kau3-iok8
				Koeh Hong-ian, TeN7 Si-chong, TiuN Hok8-chu5

 
Bo2-gi2 Kau3-iok8 ti7 Bo2-gi2 Un7-tong7 jin5-su7 e5 chhian-hou ban7-kio3 liau2-au7, chong2-sng3 pai5-jip8-khi3 Kau2-ni5 it-koan7 kau3-iok8 lai7-bin7 e5 pit-siu kho3-theng5. Tui3 2001 ni5 khai-si2, sio2-hak8 1 ni5 kau3 6 ni5 mui2 chit8 le2-pai ai3 pit-soan2 1 kau3 2 tiam2-cheng bo2-gi2 kho3-theng5 (Ho7-lo2, Kheh-ka, Goan5-chu7-bin5-gi2 soan2 chit8 e5 pit-siu). Che si7 Tai5-oan5 kau3-iok8-su2 tiong, chiap-soa3 “Jin7-sek Tai5-oan5” kho3-theng5 e5 sit8-si, leng7-goa7 chit8 e5 tiong7-toa7 e5 li2-theng5-pi. Tui3 thoan5-thong2 gi2-gian5 kap bun5-hoa3 e5 pou2-chun5 kap hoat-iong5 e7 u7 tiong7-toa7 e5 kong3-hian3. Siu-jian5 si7 an2-ne, kui-e5 Tai5-oan5 e5 bo2-gi2 kau3-iok8 iu5-goan5 bo5 chu3-i3 tioh8 choe3 tiong7-iau3 e5 chit8 sou2-chai7, ia7 tioh8 si7 iu3-ji5 e5 bo2-gi2 kau3-iok8. E7-bin7 the5 chhut 2 e5 sit8-chai7 hoat-seng e5 le7, e7-sai2 khoaN3 chhut bun7-te5 e5 giam5-tiong7-seng3.  

Khou2--ka ang-a2-bou2 chhut-sin i-seng se3-ka, chin u7 Tai5-oan5 i3-sek, peng5-sou3 2 lang5 seng-oah8 tui3-tam5 long2 eng7 Tai5-gi2. In-ui7 in 2 lang5 khang-khoe3 bo5 eng5, chit8 e5 gin2-a2 4 hoe3 i2-cheng5 hou7 toa3 ti7 chhau2-te7 e5 goa7-ma2 pian3. Mui2 chit8 e5 pai3 6, le2-pai3 chhoa7--tng2--lai5, Gin2-a2 chin kou2-chui chin gau5 kong2-oe7. E7 thiaN Tai5-gi2, kong2 Tai5-gi2; thiaN bo5 Hoa5-gi2, ia7 be7 hiau2 kong2. Kap pe7-bu2 kong2-oe7 eng7 Tai5-gi2, thiaN tioh8 Tai5-gi2-koa e7 toe3 teh haiN. chit8 choan7 khui tian7-si7, tu2-a2 e7 khoaN3 Tai5-gi2 hoat-im e5 “Pili Tai5” pou3-te7-hi3. Pat8 e5 Hoa5-gi2 e5 bang3-kah, gin2-a2 chiat-bok8 long2 be7-hiau2 khoaN3. Gin2-a2 khoaN3 liau2 siuN che7 thai5-lang5 pang3-hoe2 e5 pou3-te7-hi3, am3-mi5 koh e7 cho3 ok-bang7. M7-koh sui-bong2 Te7-4-tai5 pin5-to7 chiap-kin7 100 tai5, gin2-a2 ai3 khoaN3 koh khoaN3 u7 e5 Tai5-gi2 gin2-a2 chiat-bok8, 5 ki cheng2-thau5-a2 sng3 e7 chhut--lai5. Bo5 sim2-mih8 soan2-tek. Sou2-i2 Gin2-a2 iu5-koh si7 seng-khu bih ti7 chim2-thau5 au7-piah, thau5 tham3 chhut-lai5 thau khoaN3. 4 hoe3 poaN3 i2-au7 Gin2-a2 chhoa7 tng2-lai5 ka-ki7 chiau3-kou3, jit8--si5 sang3 khi3 “iu5-chi2-ian2”. Bo5 kau3 poaN3 ni5, bo5 koh kong2 Tai5-gi2, bo5 koh thiaN Tai5-gi2-koa, lian5 “Pili Tai5” ia7 bo5 khoaN3--louh. Sim7-chi3 tui3 Pe7-bu2 kong2-oe7 ma7 khai-si2 eng7 Hoa5-gi2. Pe7-bu2 koh an2-choaN2 eng7 Tai5-gi2 kap Gin2-a2 kong2, i iu5-goan5 bo5 ai3 kong2. 4 hoe3 i2-cheng5 hit e5 bo2-gi2 lian3-tng2, kou2-chui kho2-ai3 e5 bo2-gi2 gin2-a2 an2-choaN2 to chhoe7 be7 tng2--lai5.  

Koeh--ka3 hu-hu7 2 lang5 choe3-kin hong3-khi3 Bi2-kok e5 ho2 thau5-lou7 tng2-lai5 Tai5-oan5 Tai7-hak8 ka3-chheh. In u7 chit8 tui3 Tai5, Eng, Hoa5 3 siaN-toa3 e5 siang-seN-a2. In kap pe7-bu2 e5 tui3-oe7 siong-tong chhu3-bi7. “Ko2-koh ka7 my Barbie iong7 phaiN2--khi3.” “Me2-meh gou2 chho2-sou5 si-si” teng2-teng2, 3 chiong2 gi2-gian5 chhap-lam7 su2-iong7 e5 cheng5-heng5. 


Sui-jian5 u7-si5 hou7 lang5 sa long2 bo5, m7-koh siong5-se3 ka7 thiaN, in sou2 kong2 e5 oe7 chin hu5-hap8 “phou2-phian3-seng3 e5 gi2-hoat (Universal Grammar): Eng3-kai iong7 tong7-su5 e5 sou2-chai7 be7 eng7 mia5-su5; chu2-su5 kap siu7-su5 ma7 be7 chhong3 m7 tioh8--khi3. KiN3-tioh8 in e5 chhin-chiaN5 peng5-iu2 tiaN7-tiaN7 hou7 in chhong3-cho7--chhut--lai5 e5 bi2-biau7 gian5-gi2 lai5 chhio3 kah bak8-iu5 lau5, pak-tou2 thiaN3. Tng2-lai5 Tai5-oan5 liau2-au7 in-ui7 khang-khoe3 bo5 eng5, ka7 Siang-seN-a2 sang3 khi3 iu5-chi2-ian2. Chiah 3 ko3 goeh8, u7 chit8 jit8 Ma2-mah kio3 chiah8-png7, Cha-pou gin2-a2 hiong5-hiong5 ka7 Ma2-mah kong2, “Ma-ma ni5 suou toh hoa2 pu5 toe2, pu2 nng5 suou “chiah8-png7”, iau2 suou “chho-foan2””. Ma2-mah thiaN chit8 e7 kiaN chit8 tio5, mng7 i u7 siaN2 m7-tioh8, i tap kong2 lau7-su7 kong2..e5. Pe7-bu2 khoaN3 m7 si7 pan7-se3, koaN2-kin2 chhoa7 chhoa7--tng2-lai5. Ma2-mah ka7 khang-khoe3 si5 si5--leh ti7 chhu3 kou3 gin2-a2. Pe7-bu2 bo5 siuN7 beh hou7 gin2-a2 khi3 ko7-noa2 tioh8 hit chiong2 “Tai5-gi2 m7-tioh8, Hoa5-gi2 khah si7 tioh8” e5 tan-it, pai5-goa7, koh hong-pi3 e5 bun5-hoa3.

Iu3-ji5 si7 an2-choaN2 su-iau3 bo2-gi2 kau3-iok8? Kin7 20 tang lai5, Tai5-oan5 in-ui7 keng-che3 hoat-tian2, sia7-hoe7 pian3-tong7, lu2-seng3 te7-ui7 the5-seng, tai7-to-sou3 e5 ka-teng5 si7 ang-a2-bou2 long2 u7 choan5-chit e5 khang-khoe3. Siau3-lian5-lang5 ui7 tioh8 kang-chok e5 su-iau3 ia7 tui3 chng-kha chhian-soa2 kau3 tou-chhi7, bo5 koh kap pe7-bu2 toa3 cho3-hoe2. Chit chiong2 bo5 a-kong a-ma2, pe7-bu2 siang sin-sui2 ka-theng5 e5 cheng5-heng5, eng2-hiong2 siong7 toa7..e5 chiu7 si7 iu3-ji5 kau3-iok8. U7 iu3-ji5 e5 ka-teng5 long2 ai3 ka7 gin2-a2 e5 kau3-iok8 khang-khoe3 pau hou7 “pau5 mu5”, thok-ji5-sou2 (TJS), a2-si7 iu5-chi2-ian2 (ICI). M7-koh TJS kap ICI e5 kau3-iok8 khiok-si7 Tai5-oan5 kau3-iok8 tiong7 choe3 hou7 lang5 khoaN3-khin e5 pou7-hun7. Hian7-chhu2-si5 e5 TJS kap ICI chiong kau3-iok8 “chhai5-ge7-hoa3” (才藝化), bok8-tek si7 beh hou7 hak8-seng e7-sai2 “piau2-ian2” bou2-chiong2 ki7-leng5. In ti7 gi2-gian5 kau3-iok8 teng2 siong7 kai3 tiong7-iau3 e5 cho3-hoat, chiu7-si7 kiong5-tiau7 “chiaN3-im”, ui7 tioh8 beh hou7 mui2 chit8 e5 iu3-ji5 e7-thang3 kong2 “phiau-chun2”, bo5 Tai5-oan5-khiuN e5 Pak-kiaN-gi2.     

Chit chiong2 chhou3-si tui3 ui3-ji5 e5 bo2-gi2 oh8-tit, sim7-chi3 ti-kak e5 hoat-tian2, cho7-seng5 bo5-hoat-tou7 ban2-hoe5 e5 siong-hai7.

Bo2-gi2 oh8-tit tui3 iu3-ji5 lai5 kong2, si7 chit8 chiong2 chu7-jian5 e5 leng5-lek8. Iah8 chiu7-si7 kong2 iu3-ji5 chiong sou2 oh8--tioh8 e5 gi2-gian5, hap8-chiaN5 cho3 in nau2-sin5-keng(NSK) oah8-tang chu7-jian5 e5 tit8-kak(intuition), jian5-au7 iong7 chit khoan2 tit8-kak lai5 kian3-lip8 in tui3 chiu-ui5 se3-kai3 e5 ti-kak(perception). Che tioh8-si7 gi2-gian5-hak8-kai3 sou2 kong2 e5 gin2-a2 gi2-gian5 oh8-tit e5 “Thian-hu3 ka2-soat”(Innateness hypothesis). Chi2-iau3 hou7 in sek-tong e5 gi2-gian5 chhi3-kek, bo5 su-iau3 tek8-su5 e5   hun3-lian7, iu3-ji5 tioh8 e7-sai2 oh8-tit bo2-gi2 hok8-chap8 e5 kui-chek kap gi2-hoat, chin3 chit8 pou7 heng5-seng5 liau2-kai2 se3-kai3 e5 ti-kak ki-chhou2. M7-ku2 chit e5 leng5-lek8 u7 ni5-ki2 e5 han7-che3, chhiau-koe3 koan-kian7 e5 ni5-ki2, gi2-gian5 oh8-tit e5 thian-hu3 leng5-lek8 tioh8 song3-sit. 


Gi2-gian5 Hak8-ka chheng-hou chit e5 hian7-siong7 ho7 cho3 “Koan-kian7 ni5-ki2 ka2-soat” (Critical-age hypothesis). Che chiu7-si7 ui7 sim2-mih8 gi2-gian5-he7 e5 hak8-seng beh oh8 chit8 e5 goa7-kok gi2-gian5 hiah nih8 khun3-lan5, a2-na7 gin2-a2 teh oh8 bo2-gi2 hiah nih8 kan2-tan. 
Bi2-kok u7 chit8 e5 choan-bun5 gian2-kiu3 i5-bin5 e5 gi2-gian5 kap NSK oah8-tang7 e5 koan-he7. Chit e5 gian2-kiu3 hoat-hian7 3 hoe3 i5-bin5 kau3 Bi2-kok e5 lang5, i teh kong2 Eng-gi2 e5 si5, NSK oah8-tang7 kap Bi-kok pun2-thou2 e5 lang5 bo5 cheng-chha. M7-ku2 na7 si7 8 hoe3 chiah i5-bin5 kau3 Bi2-kok e5 lang5 tioh8 u7 beng5-hian2 e5 chha-piat8. Chit e5 gian2-kiu3 ka7 lan2 kong2, Tai5-oan5 hian7-chhu2-si5 e5 iu3-ji5 kau3-iok8 koe3-tou7 kiong5-tiau7 “gi2-gian5 chhai5-ge7-hoa3” e5 Hoa5-gi2 “chiaN3-im hun3-lian5”, hi-seng tioh8 chu7-jian5, hap8-gi5 e5 bo2-gi2 hak8-sip8 khoan5-keng2. Ti7 chit khoan2 teng-taN5 e5 kau3-iok8 tiau5-kiaN7 e7-kha, gin2-a2 m7-na7 bo5 ti7 koan-kian7 ni5-ki2 chin2 cheng5 kian3-lip8 bo2-gi2 e5 chai5-tiau7, koh chin3 chit8 pou7 hu3-bin7 lai5 eng2-hiong2 NSK oah8-tang7 e5 tit8-kak kap tui3 chiu-ui5 se3-kai3 e5 ti-kak. Eng2-hiong2 chan5-bin7 siong-tong toa7. Sio2-hak8 i2-au7 sui-bong2 u7 bo2-gi2 kau3-iok8 lai5 “pou2 phoa3 bang7”, m7-ku2 koan-kian7 ni5-ki2 hit e5 ng5-kim si5-ki5 i2-keng koe3, thai3 ban7--lah.

Bak8-cheng5 Tai5-oan5 iu3-ji5 kau3-iok8 e5 leng7-goa7 chit8 e5 tiong7-tiam2 si7 Eng-gi2 kau3-hak8. Chha-put-to sou2 u7 e5 ICI long2 seng-chheng in u7 teh si-heng5 siang-gi2 kau3-hak8. U7 chit8 koa2 pe7-bu2 ia7 tam-sim na7-chun2 sit8-heng5 iu3-ji5 e5 bo2-gi2 kau3-iok8 e7 eng2-hiong2 Eng-gi2 e5 hak8-sip8. Ki5-sit8 gi2-gian5 hak8-ka i2-keng chai-iaN2 hap8-gi5 e5 bo2-gi2 kau3-iok8 hou7 gin2-a2 sek8-sai7 jin5-lui7 gi2-gian5 e5 “phou2-phian3 e5 gi2-hoat”. In na7 koh chai3 chiap-chhiok8 leng7-goa7 chit8 e5 gi2-gian5 e5 si5-chun7, e7-sai2 ju2 kin2 lai5 chiang2-ak8 ki5-tiong e5 gi2-hoat kui-chek, hak8-sip8 goa7-gi2 tioh8 ju2 u7 hau7-lut8. Gin2-a2 ma7 e7-sai2 thau3-koe3 bo2-gi2 lai5 oh8 tioh8  jin5-lui7 gi2-gian5 e5 “phou2-phian3 seng3 gi2-im”(universal phonetics), chin3 chit8 pou7 eng3-iong7 ti7 in teh oh8 thiaN kap oh8 kong2 goa7-gi2 e5 si5-chun7. Sou2-i2 hak8-sip8 bo2-gi2, choat8-tui3 be7 eng2-hiong2 hak8-sip8 Eng-gi2, tian-to2 u7 pang-chan7 hak8-sip8 e5 hau7-ko2.
Goan2 chu2-tiuN7 Tai5-oan5 bo2-gi2 e5 kau3-iok8 tek-khak ai3 tui3 iu3-ji5 kau3-iok8 cho3 khi2. Bo2-gi2 kau3-iok8 m7-si7 ka7 bo2-gi2 tong3-cho3 chit8 e5 kho-bak8 lai5 ka3, ma7 bo5 eng3-kai tong3-cho3 chit8 hang7 chai5-ge7 lai5   hun3-lian7. Bo2-gi2 eng3-kai si7 su-seng hou7-tong7 e5 gi2-gian5, si7 gin2-a2-phoaN7 lai7-te2 tui3-oe7 e5 gi2-gian5. TiaN7-tioh8 ai3 chu3-tiong7 kian3-lip8 chu7-jian5, sek-tong3 e5 bo2-gi2 khoan5-keng2, phoe5-iang2 iu3-ji5 tui3 bo2-gi2 e5 i3-ai3 kap heng3-chhu3, tiong5-kian3 pe7-bu2 tui3 bo2-gi2 kau3-iok8 e5 chu3-tiong7 kap sin3-sim, ui7 tioh8 au7-lai5 e5 sio2-hak8, tiong-hak8, tai7-hak8 gian2-kiu3-sou2 e5 gi2-gian5 kau3-iok8 khak-lip8 kian-kiong5 e5 ki-chhou2. An2-ne chiah u7 hoat-tou7 the5-seng Tai5-oan5 bo2-gi2 ti7 Tai5-oan5 sia7-hoe7 e5 te7-ui7 kap su2-iong7 e5 phou2-phian3-hoa3, lai5 tat8-seng5 Tai5-gi2 bun5-ge7 hok8-heng e5 bok8-phiau.  

Siong7-kai3 ku7-the2 e5 chhou3-si si7 sou2 u7 ICI chit8 poaN3 e5 su-seng hou7-tong7 si5-kan eng3-kai eng7 Tai5-oan5 bo2-gi2 chin3-heng5. Ia7 chiu7 si7 kong2 Tai5-gi2 eng3-kai si7 gin2-a2 thiaN kou3-su7 e5 gi2-gian5, chhiuN3-koa e5 gi2-gian5, 
chhit-tho5(game) e5 gi2-gian5, ti7 sek-goa7 teh sng2 e5 gi2-gian5. Bok8-cheng5 chit8 koa2 iu3-ji5 Eng-gi2-pan sou2 kiong5-tiau7..e5, siong7-kho3 si5-kan “All English, No Chinese”. Ti7 bo2-gi2 kau3-iok8 sou2 kiong5-tiau7 e5 si7 “All Taiwanese Mother Tongue, No Chinese”.      

Hian7-chhu2-si5 hu5-hap8 bo2-gi2 kau3-iok8 phiau-chun2 e5 ICI chha-put-to e7-sai2 kong2 bo5. Sin cheng3-hu2 ti7 bo2-gi2 kau3-iok8 teng2-bin7 koh u7 chin che7 tai7-chi3 e7-sai2 cho3. Kong2 khah toa7-tiau5..e5 u7: Ti7 tiong-iong, Kau3-iok8-pou7 e7-tang3 ti7 kong-lip8 tai7-hak8 siat-lip8 Tai5-gi2 gi2-kau3 kap iu3-kau3-he7, phoe5-iong2 Tai5-gi2 iu3-ji5 kau3-iok8 e5 su-chu. Ti7 te7-hng, chiang2-li2 iu3-ji5 kau3-iok8 e5 kok koan7-chhi7 cheng3-hu2 kau3-iok8-kiok8 kap sia7-hoe7-kiok8 e7-sai2 choan5-lat8 lai5 chhui-heng5 bo2-gi2 kau3-iok8, li7-iong7 iu3-ji5 e5 kau3-iok8 pou2-chou7, kou2-le7 ICI kap TJS lai5 sit8-heng5 bo2-gi2 kau3-iok8. Tong5-si5 hou7 bin5-kan e5 bo2-gi2 kap kau3-iok8 thoan5-the2 phoaN7-ian2 kam3-tok (monitoring) e5 kak-sek, lai5 kiong7-tong5 in2-chhoa7 bo2-gi2 kau3-iok8 e5 si-heng5. 
Tai5-ian5 iu3-ji5 bo2-gi2 kau3-iok8 e5 seng5-pai7 koan-he7 Tai5-oan5 bun5-hoa3 e5 chai3-seng kap heng-bong5. Sin cheng3-hu2 na2 e7-sai2 ti7 chit e5 kham2-cham pho7 siang-chhiu2, che7 koan5 koan5, khoaN3 hian7-chhu2-si5 e5 iu3-ji5 kau3-iok8 ke3-siok8 chhan5-hai7 Tai5-oan5 Gin2-a2 e5 bo2-gi2 se3-kai3? 
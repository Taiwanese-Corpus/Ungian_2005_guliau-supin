"Sin5-seng3" e5 Seng3-tan3-chiat
Kian3-ti3

Seng3-tan3-chiat pun2-te2 si7 chong-kau3-seng3 e5 chiat-jit8, si7 Ki-tok-tou5 beh ki3-liam7 Ia-sou, kam2-sia7 siong7-te3 ka7 i e5 hau7-sinn su3 hou7 chiong3-seng e5 chiat-jit8.

Ia-sou kam2 chin-chiaN3 si7 12-goeh8 25 seN--e5? Seng3-keng bo5 ka7 lan2 kong2. Seng3-keng lai7-te2 u7 chiaN5 che7 kou3-su7 kap Ia-sou chhut-si3 u7-koan-he7, m7-koh, kui-pun2 Seng3-keng long2 bo5 kong2 Ia-sou e5 seN-jit8 si7 toh 1-kang, ma7 bo5 kui-teng7 ai3 kheng3-chiok.

U7 1-koa2 kau3-phai3 bo5 tih koe3 Seng3-tan3-chiat, sim7-che3 ku7-choat koe3 Seng3-tan3-chiat, chhiuN7 "Ia-ho5-hoa5 kian3-cheng3-jin5", in jin7-ui7 Seng3-tan3-chiat si7 "Seng3-keng lai7-te2 bo5 kong2--tioh8, ui3 i7-kau3 chiohml5ai" e5 chiat-jit8.

Lun7-chin kong2, Seng3-tan3-chiat khak-sit8 si7 Ki-tok-kau3 ui3 in kong2-e5 "i7-kau3" chioh--lai5-e5. Kin-ku3 lek8-su2 hak8-chia2 e5 gian2-kiu3, 12-goeh8 25 pun2-te2 si7 Lo5-ma2 te3-kok hong5-te3 teng7-e5 "Thai3-iong5-sin5 che3-tian2". Ki-tok-kau3 pun2-te2 ti7 Lo5-ma2 si7 hong5 ap-pek--e5, boe2-chhiu2 piN3-choh hap8-hoat, sim7-che3 si7 ui5-it hap8-hoat e5 chong-kau3.

Ki-tok-kau3 si7 2000-tang cheng5 chiah u7--e5, ti7 chiap-chhiok Ki-tok-kau3 chin3-cheng5, tak8-e5 bin5-chok8 long2 u7 ka-ti7 e5 thoan5-thong2 chong-kau3. Hit-chun7, chong-kau3 kap seng-oah8 si7 kap cho3-hoe2--e5.

Chiap-siu7 Ki-tok-kau3, bo5 piau2-si7 in hong3-khi3 goan5-te2 e5 seng-oah8 koan3-si3, tian-to2 si7 Ki-tok-kau3 khip-siu-tioh8 chiok che7 "i7-kau3" e5 ui5-san2, pau-khoa3 su-siong2, chiat-jit8, bun5-hoa3 seng-oah8 koan3-si3. "Thai3-iong5-sin5 che3-tian2" to7-si7 an2-ne piN3-chiaN5 Seng3-tan3-chiat--e5.

Ki-tok kau3-tou5 tioh8 an2-choaN2 koe3 Seng3-tan3-chiat? Chong-kau3 e5 oah8-tang7, chhiuN7 kau3-tou5 e5 chu7-hoe7, ki5-to2, thoan5-hok-im, ti7 bo5-kang5 sou2-chai7, long2 u7 1-tiam2-a2 bo5-kang5.

Chhin-chhiuN7 goa2 bat ti7 Tai5-lam5- koan7 chham-ka--koe3 e5 chu7-hoe7, si7 1-e5 lang5 chhut 1-hang7 chhai3, tak8-e5 na2 chiah8 na2 khai-kang2, liau2-au7 jip8-khi3 kau3-tng5 thiaN bok8-su kong2-to7, koh u7 koh thoan5-khe3 e5 piau2-ian2.

Su7-sit8-siong7, kong2 che ma7 long2 si7 khah phu5-bin7--e5, Ia-sou si7 toh 1-kang seN--e5, ki5-sit8 bo5 chiah-ni7 tiong7-iau3, jit8-chi2 si7 lang5 teng7--e5.

Ia-sou na7 u7-iaN2 si7 hit-kang seN--e5, chit-ma2 e5 lang5 kan-taN siuN7 beh pang3-ka2, beh chhit-tho5, an2-ne si7 ka7 Ia-sou bu2-jiok8, ma7 si7 tih bu2-jiok8 ka-ti7; Ia-sou na7 m7-si7 hit-kang seN--e5, iong7 chiok khian-seng5 e5 thai7-tou7 khi3 koe3, ma7 chiaN5 u7 i3-gi7.M7-koh, li2 na7 m7-si7 Ki-tok-tou5, tui3 li2 lai5 kong2, tu5-liau2 chhit-tho5, kam2 koh u7 ki5-tha e5 i3-gi7?

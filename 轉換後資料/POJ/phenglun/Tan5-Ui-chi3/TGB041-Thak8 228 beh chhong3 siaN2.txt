Thak8 228 beh chhong3 siaN2?
Ui-chi3
M7-chai tak8-e5 kam2 u7 ham7 goa2 kang7-khoan2 e5 khun3-jiau2, po3-choa2 hian--khui, kang7 1-hang7 tai7-chi3 khi3 chhai2-hong2 1-koa2 hak8-chia2 choan-ka, tak8-e5 e5 khoaN3-hoat soah long2 bo-siang5. Na7-si7 pat8-kok e5 tai7-chi3 e7-tang3 bong2 ka7 tong3-cho3 siau2-soat khoaN3, kiam2-chhai2 chin chhu3-bi7 koh chin chhim-khek, m7-koh na7-si7 ham7 lan2 u7 koan-he7, hoat-seng ti7 Tai5-oan5--e5, bo5 siaN2-mih siuN7-hoat ka2-na2 kong2 bo5 siaN2 e7 koe3. Beh phoaN3-toan7 beh chu2-tiuN e5 si5, chit-chun7 tak8-e5 beh mng7--e5 si7: taN, siaN2-mih lang5 kong2--e5 si7 chin-siong3?

Cheng7 kau3-taN khoaN3 chin che7 iu2-koan 228 e5 chheh, it-tit8 teh siuN7 kong2 tau3-te2 toh 1-pun2 sia2--e5 si7 chin--e5, kau3 choe3-kin7 chiah chai, e7-tang3 kong2 long2 si7 chin--e5, na7 ui3 bo5-kang7 lip8-tiuN5 lai5 khoaN3, e7 tit-tioh8 bo5-kang5 e5 kiat-ko2, to7 chhin-chhiuN7 ui3 poe-leng5-ki teng2-thau5 khoaN3 Tam7-chui2-ho5, ham7 ti7 pou3-hoaN7-piN khoaN3 Tam7-chui2-ho2, kang7 1-tiau5 khe-chui2, khoaN3--tioh8-e5 soah chiam2-jian5 bo5-kang5. Bun7-te5 to7-si7 beh ui3 toh khoaN3? Beh khia7 ti7 siaN2 lip8-tiuN5 khoaN3?

Goa2 thau5 1-kai2 khoaN3-tioh8 iu2-koan 228 e5 mih8-kiaN7, si7 tam7 ko-tiong e5 kho3-pun2, liong7 iok-a2 sia2 8 choa7, tai7-khai3 kau-tai3 hoat-seng siaN2-mih tai7-chi3 nia5, bo5 kong2-tioh8 ui7 choaN2-iuN7 e7 hoat-seng, tui3 hian7-chhu2-si5 e5 Tai5-oan5 sia7-hoe7 u7 siaN2 eng2-hiong2? Kho3-pun2 m7-kaN2 u7 jin7-ho5 pheng5-lun7.

Koh soa3--loh8-lai5 si7 ko-tiong lek8-su2 lau7-su e5 pou2-chhiong, i u7 kong2-tioh8 228 hoat-seng e5 poe7-keng2 in-sou3: Tai5-oan5 ham7 China hun-khui 50 tang--a, 2 peng5 e5 bun5-hoa3 kap lek8-su2 ki3-ti3 bo5-kang5, Tan5 Gi5 koh sit8-heng5 kong-be7 che3-tou7 teng2-teng2 pok8-cheng3, chiah e7 hoat-seng tai7-chi3, goa2 boe2-au7 chiah chai-iaN2 che si7 lang5 teh kong2 e5 “Tai5-phai3 kau3-siu7” e5 khoaN3-hoat.

Koh-lai5 si7 khoaN3 Te3 Kok-hui e5 chheh, i si7 thong2-phai3, jin7-ui5 Tai5-oan5-lang5 si7 China-lang5, 228 sui-bong2 kong2 Kok-bin5-tong2 ai3 hu7 siang7 toa7 e5 chek-jim7, m7-koh lan2 be7-tang3 in-ui7 an2-ne lai5 hong3-khi3 Tiong-hoa5-bin5-kok, Tai5-oan5 tok8-lip8 chit-e5 cheng3-ti7 chu2-tiuN si7 chio2-sou3 siu7-lan7 ka-siok8 cheng5-su5-seng3 e5 piau2-hian7. Chit-e5 su7-kiaN7 ka3-si7 lan2 tioh8 su-kho2 bin5-chu2 cheng3-ti7 e5 tiong7-iau3-seng3, lan2 kang7-khoan2 ai3 ui7-tioh8 Tiong-hoa5 bin5-chok8 tng5-ku2 i2-lai5 siu7 te3-kok chu2-gi7 ap-pek e5 cheng5-heng5 cho3 hoan2-seng2 kap su-kho2, ke3-siok8 phah-piaN3.

Goa2 chham2--a, khoaN3 kau3 chia sit8-chai7 hoe-sa3-sa3, na7 koh-piat8 ka7 khoaN3 long2 kong2 kah chin u7 to7-li2, an2-ne tau3-te2 su7-sit8 si7 siaN2, goa2 tau3-te2 si7 Tai5-oan5-lang5 iah-si7 China-lang5?

Koh soa3--loh8-khi3 thak8-tioh8 Tai5-kiong7 Sou Sin kap Lim5 Bok8-sun7 e5 chheh, in long2 phoe-phoaN3 su7-sin kai-kip (tai5-kan) chhut-be7 Tai5-oan5-lang5, che si7 thau5-cheng5 hit kui2-pun2 bo5 sia2--tioh8-e5; leng7-goa7, Tan5 Chhui3-lian5 ma7 sia2-tioh8 chit pou7-hun7, i kong2 228 su7-kiaN7 si7 phai3-he7 chhiong-thut8 cho7-chiaN5--e5. Tau3-te2 si7 an2-choaN2?

1-e5 chian5-te5 bo5 seng chhu2-li2: bo5 seng liau2-kai2 chok-chia2 khia7 ti7 siaN2 lip8-tiuN5?

Ki5-sit8 u7 1-e5 tiong7-tiam2, eng3-kai ti7 lek8-su2-kho3 e5 te7 1-chiat tioh8-ai3 chhu2-li2--e5, che7-che7 Tiong-hoa5-bin5-kok e5 kau3-siu7 soah long2 bo5 ka7 lan2 ka3! To7-si7 “lek8-su2-koan” e5 bun7-te5. KhoaN3 1-hang7 tai7-chi3 beh iong7 siaN2 koan-tiam2 iah-si7 lip8-tiuN5, koan-he7 tioh8 lan2 an2-choaN2 ka7 kai2-soeh. Si7 khia7 ti7 Tai5-oan5-lang5 iah-si7 China-lang5 e5 lip8-tiuN5? Si7 khia7 ti7 hong5 ap-pek kai-kip iah-si7 ti3-sek cheng-eng e5 lip8-tiuN5? Na7 khia7 e5 lip8-tiuN5 bo5-kang5, to7 eng2-hiong2 tioh8 beh chhu2 toh 1 pou7-hun7 lai5 sia2 lek8-su2.

In kong2--e5 long si7 su7-sit8, si7 goa7-lai5 cheng3-koan5 e5 bun7-te5, ma7-si7 phai3-he7 e5 bun7-te5, iah8 u7 China jin7-tong5 e5 bun7-te5, in long2 ka-ti7 khioh 1-kak, khioh hu3-hap8 in lip8-tiuN5 e5 hit-kak lai5 kong2. Te3 Kok-hui si7 thong2-phai3, chu7-jin7 si7 China-lang5, tong-jian5 e7 khah kiong5-tiau7 Jit8-pun2 si5-tai7 ti3-sek hun7-chu2 e5 China cheng5-kat; Tai5-kau3-hoe7 si7 kai2-kek-phai3, in tong-jian5 khah bo5 ai3 kong2 kang7-khoan2 si7 kai2-kek-phai3, tho3-hiap8-phai3 e5 su7-sin kai-kip ka7 Tai5-oan5-lang5 chhut-be7; Tai5-kiong7 khia7 ti7 bu5-san2 kai-kip e5 lip8-tiuN5, tong-jian5 siang7 koan-sim ki-chan5 jin5-bin5 e5 sit-pai7 si7 siaN2-lang5 cho7-chiaN5--e5.

Ki5-sit8 in bo5 ka7 lan2 phian3, Te3 Kok-hui e5 chheh--nih, ma7 sia2-tioh8 Lim5 Hian3-tong5 khui siaN5-mng5 hou7 Tiong-kok peng-a2 jip8-lai5 tou5-sat Tai5-oan5-lang5 e5 tai7-chi3, chi2 put-ko3, i jin7-ui5 che si7 ai3-kok (Tiong-hoa5-bin5-kok) e5 piau2-hian7.

Lan2 chiah-e5 thak8-chheh gin2-a2, hou7 Tai5-oan5 e5 lo5-tong7 kai-kip chhiaN5-iong2 toa7-han3, khia7 ti7 in e5 lip8-tiuN5 lai5 khoaN3 si7 chin chu7-jian5--e5, tiaN7 leh kong2, tioh8 pi7-bian2 lek8-su2 e5 pi-kiok8 koh-chai3 hoat-seng, na7 bo5 liah8-tioh8 bun7-te5 chhut ti7 toh, to7 bo5 chai5-tiau7 pi7-bian2. 228 si7 bin5-chok8 tau3-cheng, si7 goa7-lai5 the2-che3 e5 bun7-te5, si7 tai5-kan chhut-be7 Tai5-oan5-lang5 e5 lek8-su2, lek8-su2 e5 pi-kiok8 it-tit8 po3 ti7 pi7-ap-pek kai-kip e5 seng-khu, Tai5-oan5-lang5 e5 chu-san2 kai-kip theh8-tioh8 cheng3-koan5--a, in teh hiang2-siu7 oa2-hu3 Tiong-hoa5-bin5-kok e5 ho2--chhu3, ui7 chu-pun2-ka poe7-su toa7-siaN hoah sam-thong, lan2 si7 ui7-tioh8 san2-giap8 khong-tong7-hoa3 lai5 bo5 thau5-lou7, lian5 3 tng3 to7 kou3 be7-pa2. U7 e5 lang5 kong2 228 hit-chun7 chhu2-li2 ui2-oan5-hoe7 theh8-chhut e5 42 tiau5 iau-kiu5, chit-ma2 long2 sit8-hian7--a, si7 a, hi5-oan5 bah-oan5 oaN7 Tai5-oan5-lang5 cho3, m7-koh kun-tui7 tek8-bu7 kau3-iok8 mui5-the2 iau2 ti7 in chhiu2-thau5, lan2 soah hoat-hian7 si7-se3 e5 iuN7-siuN3 ju2 lai5 ju2 seng5 hit-chun7 ka7 lan2 chau-that, ka7 lan2 thun2-tah8 e5 China peng?! Oe7-gi2 be7-thong, bo5 kui-ki2, bo5 teh chhap siaN2-mih jin5-cheng5 gi7-li2.

228 iau2-boe7 kiat-sok, tong-chhoe-si5 chhut-be7 Tai5-oan5-lang5 e5 poaN3-soaN, kin-a2-jit8 iau2 chin hiau-pai. Tai5-oan5-lang5 lai7-te2 ma7 chin che7 lang5 siau3-siuN7 beh cho3『特首』ka7 lan2 koh be7 hou7 leng7-goa7 1-e5 goa7-lai5 thau5-ke. Chheng-chho2 228 hoat-seng e5 goan5-in liau2-au7, lan2 tioh8 hoan2-seng2, chiah u7 chai5-tiau7 thiau3-thoat lek8-su2 e5 lun5-hoe5 sun5-khoan5, lan2 tioh8-ai3 khia7 ti7 iau2-boe7 peng2-sin cho3 chu2-lang5, che7-che7 ki-chan5 Tai5-oan5-lang5 e5 lip8-tiuN5 lai5 piaN3, che si7 khai-si2, m7-si7 jin7-mia7, lek8-su2 u7 chheng-sng3 chiah u7 kho2-leng5 khai-chhong3 sin e5 kiok8-bin7!

Goa7-kok Sin-niu5
Tek-hoa5

6 goeh8-te2 e5 TGB Seng-oah8-iaN5, kap Pi-thau5-poe3 e5 Chi3-hun hiaN tho2-lun7 chin che7 bun7-te5. 8 goeh8-chhoe, ui3 lam5-pou7 tng2-lai5 Tam7-chui2 e5 lou7-tou5--nih, goa2 kap Toa7-thau5-lian5 koh chau2 1 choa7 Pi-thau5-poe3, khi3 chhoe7 Chi3-hun hiaN khai-kang2.

Seng-oah8-iaN5 e5 si5, Chi3-hun hiaN u7 the5-khi2 in chng--nih goa7-kok sin-niu5 gi2-gian5 kou-thong e5 bun7-te5, hit pai2 tui3-oe7 e5 kiat-lun7, si7 ai3 chio chiah-e5 goa7-kok sin-niu5 khui Tai5-gi2 Lo5-ma2-ji7 e5 pan, thang kai2-sian7 chit e5 bun7-te5.

Chit choa7 khi3, ma7 ka7 Chi3-hun hiaN mng7 tioh8 che. Chi3-hun hiaN cheng3-keng u7 khi3 chong5 chit hang7 tai7-chi3, u7 goa7-kok sin-pu7--e5, i tak8 khau2-chau3 khi3 kou-chiaN5, m7-koh chin bo5 sun7-si7, goa7-kok sin-pu7 e5 ka-teng5 bo5-ai3 hou7 in sin-pu7 chhut-lai5 "pha-pha-chau2".

Chi3-hun hiaN kong2, lan2 e7 hong5 chiah-e5 goa7-kok sin-pu7, kiaN in chau2--khi3, m7-koh lan2 koh bo5 ka7 in tong3-cho3 "lang5" teh peng5-teng2 tui3-thai7, bo5 ka7 in tong3-cho3 "ka-ti7- lang5", an2-ne in kam2 u7 kho2-leng5 e7 jin7-tong5 chia? Lan2 e5 sim-thai7 na7 bo5 kai2-pian3, kam2 lau5 in e7 tiau5? Goa7-kok sin-pu7 e5 ka-teng5 na7 ka7 in tong3-cho3 goa7-lo5 iah-si7 cha-bou2-kan2, in e5 gin2-a2 sim-li2 hoat-tian2 kam2 e7 cheng3-siong5? I2-au7 kam2 be7 chiaN5-cho3 Tai5-oan5 oh kai2-koat e5 sia7-hoe7 bun7-te5?

Chi3-hun hiaN e5 oe7, soah hou7 ka-ti7 tioh8-ai3 bin7-tui3 ka-ti7 sim-koaN-te2 lun7-chian3 chin ku2 e5 giau-gi5 ham7 mau5-tun2: chhoa7 goa7-kok sin-niu5 iah-si7 chhiaN3 goa7-kok lo5-kang, chit e5 chhu-se3 chin oh kai2-pian3--a, lan2 tioh8 an2-choaN2 lai5 bin7-tui3--leh?

Goa7-kok lo5-kang teh kap Tai5-oan5-lang5 chhiuN2 thau5-lou7, che si7 su7-sit8, goa7-kok lo5-kang cho7-chiaN5 chin hui3-khi3 e5 sia7-hoe7 an-choan5 bun7-te5, che ma7-si7 su7-sit8, goa7-kok lo5-kang si7 chu-pun2 chu2-gi7 pak-siap e5 siu7-hai7-chia2, che kang7-khoan2 si7 su7-sit8, goa2 tioh8 an2-choaN2 khoaN3-thai7 chit e5 bun7-te5--leh? Che si7 jin5-koan5 bun7-te5?

Si7 chiu7-giap8 bun7-te5? Si7 bin5-chok8 bun7-te5? Si7 kai-kip bun5-te5?

Goa7-kok sin-niu5 e5 bun7-te5 to7 koh khah chiah8-lat8--a. Ju2 ke7 kai-chan5 e5 cho3-kang-a2-lang5 kap choh-sit-lang5 ju2 chhoa7 bo5 bou2, ju2 su-iau3 chhoa7 goa7-kok sin-niu5, che si7 sia7-hoe7 hian7-sit8 chong7-hong2, m7-si7 sim-lai7 beh chiap-siu7--bo5 e5 bun7-te5. Che si7 kai-kip bun7-te5? Goa7-kok sin-niu5 jin5-sou3 ju2 lai5 ju2 che7, kam2 e7-tang3 ka7 khoaN3-cho3 "te7 5 chok8-kun5"? Beh an2-choaN2 ka7 in khoaN3-cho3 si7 "ka-ti7-lang5"? Beh an2-choaN2 hou7 in jin7-tong5 chit e5 sou2-chai7? In e5 gin2-a2 sin-the2, sim-li2 e5 hoat-tian2 kap khoan5-keng2 e5 sek-eng3, tui3 lan2 sia7-hoe7 bi7-lai5 e7 chiaN5-cho3 siaN2-khoan2 e5 eng2-hiong2? Lan2 kam2 u7 chun2-pi7 beh bin7-tui3 chit e5 kho2-giam7?

Chiah-e5 bun7-te5 long2 pi2 gi2-gian5 kou-thong e5 bun7-te5, long2 pi2 ka3 in Tai5-gi2 ham7 Lo5-ma2-ji7 e5 bun7-te5, koh khah sit8-che3 koh khah ki-pun2, tioh8--bo5?

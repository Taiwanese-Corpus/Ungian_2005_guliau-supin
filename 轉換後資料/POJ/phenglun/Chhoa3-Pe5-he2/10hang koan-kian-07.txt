
Te7-chhit hang7 

Lun7 Oah8-mia7

1.	Bi7 ti seng, ian ti su2?

Si2 kap oah8 e5 tai7-chi3 , tui3 hoan7-na7 u7 oah8-mia7 e5 mih8 lai5 kong2 , si7 cho3 tiong7-tai7 e5 bun7-te5. Koh-chai3 oah8-mia7 ju2 chhiong-moa2 , ju2 ko-siong7- -e5, khoaN3 chit e5 si2-oah8 e5 bun7-te5 si7 ju2 koan-chhiat ju2 iong7-sim. Lang5 si7 cheng3 oah8-mia7 e5 thau5, sou2-i2 si2-oah8 e5 bun7-te5 , chai7 cheng3 oah8-mih8 e5 tiong-kan, chiu7 si7 lang5 kam2-kak choe3 chhim , gian2-kiu3 choe3 beng5-pek8.

Si2-oah8 e5 tai7-chi3, si7 ban7-hang7 tai7-chi3 e5 thau5 it-teng2 toa7- -e5. Koh-chai3 ia7 si7 choe3 kan-ke3 e7-thang kai2-koat. Lang5 na7 bat chit e5 bun7-te5 ju2 thiat-te2 thang kong2 chiu7-si7 ju2 bun5-beng5, ju2 chin3-pou7,ju2 gau5, ju2 ui2-tai7. 

Si2 kap oah8 chit nng7-hang7 , si7 choan5-jian5 to3-peng2 e5 tai7-chi3 . Si2 na7 phi3-lun7 cho3 am3, oah8 chiu7-si7 kng. Iah8 si2 na7 phi3-lun7 cho3 bo5, oah8 chiu7-si7 u7; koh-chai3 si2 na7-si7 loh8-ke , oah8 chiu7-si7 chiuN7-koan5 lah. Tui3 an2-ni thang chai si2 kap oah8 si7 tui3-pi2, nng7-hang7 saN tui3-chio3. Sou2-i2 na7 e7 thang beng5-pek8 chit8-peng5, koh chit8-peng5 chiu7 chu7-jian5 ka-ti7 e7 thang chai. Phi3-lun7 kong2 , na7 chai-iaN2 tang-peng5 , chu7-jian5 sai-peng5 chiu7 e7 hiau2-tit. Si2 kap oah8 nng7-hang7 ko2-jian5 si7 bo5 siang7; chong2-si7 in-ui7 in si7 saN to3-peng2 , sou2-i2 na7 chai oah8, chiu7 e7 thang chai si2; iah8 na7 chai si2, ia7 e7 thang chai oah8. Sou2-i2 Khong2-chu2 e5 hak8-seng Chu2-lou7 mng7 si2 e5 tai7-chi3 e5 si5-chun7, Khong2-chu2 kan-ta in3 i, kong2, 『Bi7 ti seng, ian ti su2?』Si7 kong2 , Li2 to iau2-boe7 beng5-pek8 chaiN2-iuN7 kio3-cho3 oah8, beh thai3 e7-hiau2 saN2-hoe3 ho7-cho3 si2? Chai7 Khong2-chu2 e5 i3-su3 chiu7-si7 kong2, li2 na7 e7 beng5-pek8 oah8 e5 tai7-chi3 , chu7-jian5 si2 e5 tai7-chi3 ka-ti7 au7-lai5 chiu7 e7-tit thang beng5-pek8.

Oah8 , si7 cheng3-lang5 sou2 hi2-ai3 ; si2, si7 bang7-lang5 sou2 iam3-khi7. Ai3 oah8 , m7-ai3 si2, che si7 cho3 lang5 kiong7-thong e5 sim-li2. In-ui7 si7 ai3 oah8, sou2-i2 lang5-lang5 to si7 siuN7 ai3 ku2-ku2 e7 tit-tioh8 ; si2, si7 lang5-lang5 sou2 m7-ai3, sou2-i2 lang5-lang5 to si7 siuN7 ai3 ku2-ku2 e7 thoat-li7. 『Chhut-si2, jip8-seng』e5 hoat-tou7 , che si7 lang5-lang5 tui3 sim-koaN-te2 sou2 ai3 tit-tioh8- -e5; chong2-si7 tit-tioh8 liau2 e5 lang5 , chu7 khai thian-te7 i2-lai5, m7-chai u7 kui2-lang5?

Na7 chiau3 bak8-chiu sou2 khoaN3-kiN3 e5 lai5 kong2 , kau3 chit8 jit8 tai7-ke to ia7 long2 tioh8 si2 e5 khoan2. Sui-jian5 si7 an2-ni kong2, lang5 ia7 to long2 si7 m7-si2-sim , tiaN7-tioh8 put-si5 m7-kheng2 pang3-sak chit-chan5 su7. M7-si7 m7-kheng2 pang3 , chiu7-si7 beh pang3 ia7 si7 pang3-be7 khui. Thang kong2 tui3 chit e5 si2-oah8 e5 bun7-te5, cho3- lang5 tiaN7-tioh8 ai3 beng5-pek8. M7-na7 si7 an2-ni ; oah8, long2 ai3 kui3-tiong7 po2-chhi5; si2, long2 ai3 siam2-pi7 iam3-ou3;  che kah-na2 chhin-chhiuN7 si7 cho3 lang5 e5 gi7-bu7. Koh-chai3 ia7 si7 cho3 lang5 e5 koan5-li7 e5 khoan2-sit. Sou2-i2 thang chai , ai3 beh chhut-si2 jip8-seng e5 sim-koaN, si7 choe3 te7-it pek-chhiat. Chit e5 sim-koaN sou2 u7 hoat-tong7 e5 si5-chun7, ban7-su7 si7 tek-khak bo5 chho2-chho2; m7-si7 ou chiu7-si7 pek8 ; m7-si7 kng, chiu7-si7 am3; m7-si7 oah8 , chiu7-si7 si2. Long2 si7 chin to , chin kiam3 e5 tai7-chi3; chit e5 sim chin-chiaN3 si7 po2-poe3, koh-chai3 ia7 si7 chin gui5-hiam2. Sou2-i2 cho3-lang5 toan3-jian5 m7-si7 chhin-chhiuN7 teh poaN-hi3, chit-si5 chng cho3 seng, khah-theng5 chng cho3 toaN3; ti7 peN5-teng2 tai7-ke cho3-liau2 put-kiong5 tai3-thian e5 siu5-tek8, loh8-peN5-e7 sui5-si5 peN3-chiaN5 li2 hiaN goa2 ti7 e5 ho2 peng5-iu2. Cho3-lang5 tiaN7-tioh8 m7-si2 an2-ni lah! Chhui3-chhiu hoat-chhut-lai5, beh kio3 i koh kiu-jip8-khi3, si7 tek-khak be7-iong7-tit; thau5-mng5 peh8, chaiN2-iuN7 e7 thang kio3 i koh ou , neh?

Tai7-ke tioh8 ai3 chai , lang5 it-seng e5 tiong-kan , chhoan2 chit8 e5 khui3 , a2-si7 phah chit8-e7 kha-chhiuN3 , hah chit8-e5 hi3, to long2 u7 i3-su3, kap si2-oah8 e5 bun7-te5 to long2 u7 koan-he7; toan3-toan3 be7 iong7-tit hou5-tou5 chhin3-chhai2 cho3.

Si2-oah8 chit nng7 chan5 su7 sui5-jian5 si7 siong tui3-chio3, chong2-si7 in u7 cheng5-au7 kin2-ban7 e5 hun-piat. Oah8 , si7 ti7 tai7-seng; si2, si7 ti7 to3-boe2; oah8,si7 ti7 hian7-chai7; si2, si7 ti7 chiong-lai5. Lan2 beh gian2-kiu3 si2-oah8 e5 bun7-te5 , sui-jian5 si7 kong2 put-lun7 beng5-pek8 to2 chit8 peng5, koh chit8-peng5 chu7-jian5 chiu7 e7 thang beng5-pek8; m7-ku2 si2 e5 tai7-chi3 si7 siok8 ti7 au7-lai5 , sit8-chai7 si7 pi2 oah8 e5 tai7-chi3 u7 khah oh beng5-pek8 ; sou2-i2 Khong2-chu2 chiah kong2, 『Iau2-boe7 chai oah8, chaiN2-iuN7 e7 thang chai si2?』Chiu7-si7 kong2, tioh8 tai7-seng beng5-pek8 oah8 e5 bun7-te5, jian5-au7 si2 e5 tai7-chi3 chiu7 ka-ti7 e7 hiau2-tit.

2.	Tau3-ti3 chaiN2-iuN7 chiah si7 oah8?

Tau3-ti3 chaiN2-iuN7 chiah si7 oah8 ?  Kan2-tan e7 thang in3 chit8-ku3, chiu7-si7 kong2, u7 oah8-mia7- -e5  chiu7-si7 oah8. Na7-si7 an2-ni, koh mng7 chit8-ku3 , oah8-mia7 si7 seN-cho3 sim2-mih8 khoan2, neh? Beh in3 chit8 ku3-oe7 khiok si7 bo5 hiah-khoai3; m7-si7 chit8-ku3 nng7-ku3 chiu7 in3 e7 lai5. ChhiaN2 tai7-ke teng7-sin5 saN-kap gian2-kiu3 khoaN3.

ChhiaN2 seng tui3 lan2 e5 bak8-chiu sou2 u7 khoaN3-kiN3 e5 oah8-mia7 siong5-se3 kiam2-tiam2 chit8-pai2 khoaN3. Hoan7-na7 oah8 e5 mih8 te7-it tioh8 ai3 u7 pian3-oaN7 , chiu7-si7 ai3 si5-si5 seng-tiong2 u7 hoat-tat8. Chhin-chhiuN7 chhau2-bak8 khi2-thau5 si7 cheng2-chi2, au7-lai5 chiu7 hoat-ge5 , seN-kin, hoat-ki , chiam7-chiam7 toa7- -khi2-lai5, put-si5 to u7 pian3-oaN7 , u7 hoat-tat8 . A2-si7 hai2-lai7 e5 hi5 he5 chui2-chok8 , soaN-teng2 e5 khim5-siu3 thang5-lui7 , chiu7-si7 lan2 lang5 ia7 si7 an2-ni put-si5 u7 pian3-oaN7 hoat-tat8. Thang chai u7 pian3-oaN7, u7 hoat-tat8 , si7 oah8-mia7 thau5 chit8 tiau5 e5 iau3-kiaN7. Chhin-chhiuN7 i2, toh, chng-a2, chioh8-thau5, chit-lui7 siat-su2 u7 pian3-oaN7 , i e5 pian3-oaN7 m7-si7 chin3-pou7 , si7 na2 pian3 na2 phaiN2; chit-lui7 si7 bo5 oah8-mia7, si7 kio3-cho3 bo5-mia7 e5 mih8.

Chhiu7-bak8 kap khim5-siu3 peN5-peN5 to si7 put-si5 u7 pian3-oaN7 u7 hoat-tat8 , sou2-i2 to long2 si7 oah8-mih8 . M7-ku2 chhiu7-bak8 e5 oah8 kap khim5-siu3 thang5-thoa7 e5 oah8 toa7-toa7 u7 bo5 siang7 e5 sou2-chai7. Hui-khim5 chau2-siu3 thang5-thoa7 e5 oah8, pi2 chhiu7-bak8 hoe-chhau2 e5 oah8 u7 khah-koan5 chit8 kham2. Chhiu7-bak8 hoe-chhau2 sui-jian5 si5-si5 u7 pian3-oaN7 hoat-tat8 , chong2-si7 i na7 m7-si7 lang5 ka7 i kut8 , ka7 i kng, i tek-khak si7 be7 thang soa2 kio3-ui7 , Thang5-thoa7 chiau2-chiah chiu7 m7-si7 an2-ni; in ka-ti7 e7 thang sou2-ui7 khi3-chia khi3-hia. Thang chai khah-koan5 e5 oah8-mia7 iau2 u7 chit8-tiau5 e5 iau3-kiaN7, chiu7-si7 tioh8 ai3 e7 thang iong7 ka-ti7 e5 sim-su chu7-iu5 kiaN5-chau2 tin2-tang7.

Li2 khoaN3 , hoe2 -chhia chin gau5 chau2 , gau5 tin2-tang7; an2-ni hoe2-chhia kiam2 si7 u7 oah8-mia7? Toan3-toan3 bo5. Hoe2-chhia sui-jian5 si7 u7 teh chau2, teh tin2-tang7, he m7-si7 chhut chu7 i ka-ti7, si7 sai2 hoe2-chhia e5 lang5 kio3 i ti7-teh chau2; sai2 hoe2-chhia e5 lang5 na7-si7 m7 , chit8-chhun3 hng7 i to be7 thang soa2 chin3-cheng5 . U7 oah8-mia7 e5 m7-si7 an2-ni ; u7 oah8-mia7 e5 tin2-tang7 tek-khak si7 chhut chu7 ka-ti7 e5 i3-su3. Chhi7 gu5 gin2-na2 khan gu5 khi3 chui2-piN beh hou7 gu5 lim-chui2. Gu5 chhui3-ta chiu7 lim; chong2-si7 na7 i2-keng lim kau3-giah8 , sui-jian5 si7 gin2-na2 toa7-siaN hoah i tioh8 koh lim, gu5 iah8 si7 cho3 i chai7-ngou2 chai7-ngou2 ; beh-lim m7-lim si7 chhut-chai7 gu5 ka-ti7 chu2-i3, pat8-lang5 be7 thang ka7 i kan-siap8. Gu5 e5 tin2-tang7 si7 chhut-chai7 i ka-ti7 , sou2-i2 si7 pi2 chhiu7-bak8 e5 khah-koan5 chit8-kham2. Gu5 chit lui7 si7 kio3-cho3 tong7-but8, chhiu7-bak8 si7 kio3-cho3 sit8-but8.

Lang5 kap tong7-but8 to long2 si7 e7 thang chu7-iu5 kiaN5-chau2 tin2-tang7 , chong2-si7 lang5 e5 oah8 kap tong7-but8 e5 oah8 iu7-si7 toa7-toa7 u7 cheng-chha. Lang5 e5 oah8-mia7 khah hok-chap8 , khah leng5-thong; i e7 hiau2-tit ke3-ek8 chiong2-chiong2 e5 tai7-chi3, chhong3-siat tak8-hang7 e5 su7-giap8 , che3-cho7 chheng-chheng ban7-ban7 e5 mih8-kiaN7. Chong2 kong2, lang5 m7-na7 e7 thang chai i ka-ti7 e5 chin3 -the3 heng5-tong7, iau2-ku2 e7 thang chai-iaN2 chiu-ui5 e5 chong7-hong2 , e7-hiau2 ka7 i an-pai5 hou7 i khah ho2-se3, hou7 i khah chin3-pou7; che chiu7-si7 lang5 e5 ti3-sek u7 khah-iaN5 tong7-but8.

Lang5 m7-na7 ti3-sek u7 khak-iaN5 tong7-but8 , to7-tek-sim ia7 ke-koan5 bo5 tang3 sng3. Tong7-but8 e5 tiong-kan khiok m7-si7 long2 bo5 to7-tek e5 sim-koaN. Lan2 chai kau2-hia7 sui-jian5 si7 chin sio2-se3 e5 tong7-but8 , iau2-ku2 i chin u7 kong-kiong7-sim. Lan2 bat khoaN3-kiN3 kau2-hia7 teh sio-thai5, ou-sek- -e5 thai5 ang5-sek- -e5 . Ti7 kang2 chheng-ban7 chiah e5 tiong-kan, in iau2-ku2 si7 put-chi2 ho5-hiap8; ui7-tioh8 sio2-siang7 cheng2-chok8 e5 heng-ong7, piaN3-mia7 chhut-lat8 kau3-si2, long2 bo5 the3. M7-na7 an2-ni, peng5-si5 tui3 chiah8-mih8 in put-chi2 u7-pun-tiuN ; na7-si7 u7 chit8-chiah tho2 bo5 chiah8, pak-tou2 iau e5 si5 , pat8-chiah tang5-phoaN7 chiah8-pa2 e5 kau2-hia7 na7 khoaN3-kiN3 , i chiu7 kha thian2-khui, chiong i pak-lai7 sou2 u7 e5 chiah8-mih8 thou3 --chhut-lai5 pun hit chiah iau- -e5 chiah8. Che kiam2 m7-si7 chin u7 to7-tek, chin u7 kong-kiong7 e5 sim mah? 

Koh-chai3 ma7-si7 chhin-chhiuN7 ke-bo2 tek tok-bi2 hou7 ke-a2 -kiaN2 chiah8, a2-si7 lai7-hioh8 teh-beh boah8 ke-a2-kiaN2 e5 si5, ke-bo2 chhang3-mng5 kok8- kok8-kio3 , chhut-chin7 i e5 khui3-lat8 kap lai7-hioh8 tou2 seN3-mia7; che si7 lan2 bak8-chiu sou2 siong5-siong5 chhin khoaN3-kiN3- -e5, chiu7 thang chai ke-bo2 thiaN3 kiaN2 e5 sim kau3 to2-loh8.

Sui-jian5 si7 an2-ni, kong2 tong7-but8 e5 to7-tek-sim iau2 si7 chin iu3-ti7, toan3-toan3 be7-thang pi2-tit lang5. Bo5 chhin-chhiuN7 lang5 hiah ko-siong7, hiah chin3-pou7. Tong7-but8 e5 to7-tek long2 si7 tui3 i chit8-sin, a2-si7 tui3 i e5 tang5-lui7 tang5-chok8 e5 li7-ek seN- -chhut-lai5- -e5. Sou2-i2 chit8-cheng2 tong7-but8 e5 to7-tek kap pat8-cheng2- -e5 , si7 tek-khal be7 siong-thong, thang kong2 tong7-but8 e5 to7-tek si7 chhian2-poh8, chin eh8-teh8 . Lang5 e5 to7-tek tui3 ti7 li7-ki2-sim seN- -chhut-lai5- -e5, khiok ia7 m7-si7 bo5, chong2-si7 he si7 ia2-ban5 lang5 e5 tai7-chi3. Chu7 kou2-cha2 kau3 kin-a2-jit8 sou2 e7 thang chheng-cho3 seng3-jin5 hian5-jin5, chiu7-si7 si3-chiaN3 e5 lang5 . Chit khoan2 lang5 e5 to7-tek, tek-khak m7-si7 tui3 li7-ek lai5 chiaN5- -e5 lah, pi2 tong7-but8 e5 si7 put-chi2 u7 khah chhim, khah khoah, khah ko-siong7.

Lang5 pi2 tong7-but8 e5 oah8-mia7 iau2 u7 khah chin3-pou7 e5 sou2-chai7. Chiu7-si7 lang5 u7 hun-poat sui2-bai2 e5 sim; in-ui7 chit-tiam2 e5 koan5-he7 lang5 kap tong7-but8 si7 u7 thian-ian e5 cheng-chha.

M7-bian2 kong2 lang5 pi2 tong7-but8 , kan-ta chiong bun5-beng5 lang5 lai5 pi2 ia2-ban5 lang5, chiu7 i2-keng chha chin-che7. Chai7 ia2-ban5 lang5 e5 tiong-kan, chit-hang7 hun-piat sui2-bai2 e5 sim-cheng5, si7 chin-chiaN3 bo5 hoat-tat8. khoaN3 in e5 chhu3 si7 chin chhin3-chhai2, tak8-keng long2 siang7-khoan2, u7 chit8-sut8-a2 pian3-khoan2 to bo5. Iah8 in e5 chhu3-lai7 si7 hoe-hoe hiat-hiat, long2 bo5 u7 sim2-mih8 an-pai5 cheng2-tun3 chong-sek, kan-ta si5 phiN3-piah kau3 chit8-e5 chhu3-teng2, iah8 u7 ian-thun5 ti-tu-si poe3-poe3 liam5-liam5 neh. Koh-chai3 khoaN3 in e5 chhu3-goa7-khau2, te7-bin7 si7 kham5-kham5 khiat8-khiat8 , in sou2 eng7-liau2 e5 la5-sam5 chui2 chek kui-khut te7-teh chhau3; chioh8-thau5 kap chhau2-sap hoe-hiat kau3 moa2 se3-ke3. In sou2 chhi7 e5 ke kau3 sai2-jio7 pang3 kau3 chiu u7, hia ia7 u7. Goa2 khoaN3-liau2 sim-thau5 kah-na2 kiong5-kiong5 beh chat8-khi3. KiaN3 kau3 li7-khui in e5 sia7-goa7, tah8-tioh8 chheN-chhau2 te7, chiap-tioh8 soaN-teng2 chhoe- -lai5 e5 liang5-hong, khoaN3-tioh8 chhiu7-ki ti teh io5, thiaN-kiN3 chiau2-chiah ti7-teh hau2, teh gim5, goa2 e5 sim khi2-thau5 chiah chiam7-chiam7 khui. Ah! ia2-ban5 lang5 e5 sou2-chai7 si7 pi2 bo5 lang5 e5 khong3-ia2 khah-bai2, khah khiap-si3 , u7 ban7-ban7 poe7.

Jit8-pun2 Loe7-te7 goa2 ia7 si7 bat khi3 kui2-na7 ni5. Goa2 khoaN3 in e5 ke-lou7 kap chhu3 choah8 lan2 chit peng5 si7 bo5 loa7-che7. M7-ku2 in e5 chhu3-piN na7-si7 u7 khang3-te7, in tiaN7-tioh8 , na7 m7-si7 chai chhiu7, chiu7-si7 cheng3 hoe, a2-si7 hou7 i hoat chheN-chhau2. Iah8 na7 chit8 chang5 chhiu7, tiaN7-tioh8 bo5 pang3 hou7 loan7-loan7 hoat. Chiu7 ka7 i chian2-hiok8 tiau-ki hou7 i khah ho2-khoaN3. Na7-si7 bo5 te7-tiN5 , in ia7 tek-khak khoa3 chit8 e5 khaN a2-si7 thang2, chiu7 chai-hoe a2-si7 pou3-keng2 ti7 hit-nih8 thang siong2-goan2. In e5 chhu3 sui-si7 bo5 toa7-keng, chong2-si7 put-chi2 che5-cheng2 nga2-ti3, pin5 na7 bak8-chiu bou2 khoaN3 e7 kau3 e5 sou2-chai7, tiaN7-tioh8 si7 bo5 soa-thou5, ti-tu-si thang khoaN3-kiN3. Hoan7-na7 chhiu2 chhng e7 kau3 e5 sou2-chai7, put-lun7 si7 toh-teng2, mng5-siN3, thang-a2-chi2, a2-si7 thiau7-a2, hou7-teng7, in put-si5 to u7 jiu5 u7 se2. Sou2-i2 thiau7-a2 , pang-tou2 e5 sam-bah si7 put-si5 chhiah-lah8-lah8, hou7 lang5 khoaN3-liau2 sim-koaN si7 chin chheng-song2. Koh-chai3 in chhu3-lai7 tiaN7-tioh8 u7 he7 hoe-kan kou2-poaN5, chhah-hoe chhah-chhau2 ti7 hit-lai7, iah8 chhah e5 hoat-tou7 si7 put-chi2 teng2-chin u7 kang2-kiu3. Kan-ta ka3 lang5 chit8 hang7 chhah-hoe e5 hoat-tou7 teh koe3-jit8 e5 lang5 si7 hui-siong5 che7. Iu7 in e5 hu7-jin5 che7-che7 e7 hiau2 gak8-khi3, a2-si7 chhiuN3-koa thiau3-bu2. Chong2-kong2, Loe7-te7-lang5 put-chi2 ti3-tiong7 sui2, put-chi2 ai3 nga2-ti3.

Na7 lun7-kau3 Se-iuN5 lang5 tiong7-sui2 e5 sim-seng3 si7 iau2 koh-khah chhim khah koan5 chit8 kip. Goa2 ti7 teng2-cham7 u7 kong2 ia2-ban5 lang5 e5 sou2-chai7 si7 pi2 bo5 lang5 kau3 e5 khong3-ia2 khah bai2 ban7-ban7 poe7. Ti7-chia goa2 koh kong2, bun5-beng5 lang5 e5 sou2-chai7 si7 pi2 bo5 lang5 kau3 e5 khong2-ia2 khah sui2 ban7-ban7 poe7. Chu7-jian5 e5 keng2-ti3 khiok si7 sui2, chong2-si7 u7 bun5-beng5 lang5 teh koan2-kou3 e5 keng2-ti3 si7 it-hoat koh-khah sui2. Lang5 kap lang5 e5 tiong-kan , siong7-chhiaN2 u7 chit-khoan2 e5 cheng-chha, tui3 an2-ni chiu7 chai-iaN2 lang5 kap tong7-but8 e5 tiong-kan cheng-chha u7 loa7-che7.

Lan2 e5 gi7-lun7 kau3 chia chin loan7-chap8. In-ui7 kiaN-liau2 siuN loan7-chap8, sou2-i2 lan2 ti7-chia tioh8 lai5 chong2-kiat chit8 pai2. Chiu7-si7 lan2 i2-keng u7 kong2, oah8-mia7 e5 te7-it iau3-kiaN7 si7 ai3 put-si5 u7 pian3-oaN7, u7 chin3-pou7; Te7-ji7 iau3-kiaN7 si7 tioh8 e7 thang iong7 ka-ti7 e5 sim-su chu7-iu5 lai5 oah8-tang7. Iah8 te7-saN e5 iau3-kiaN7 si7 kong2, tioh8 ai3 u7 sim-khiau3, chiu7-si7 put-lun7 ti3-sek e5 sim, to7-tek e5 sim, a2-si7 hun-piat sui2-bai2 e5 sim. ( Lang5 e5 sim-khiau3 chi2-u7 chit saN cheng2-lui7). Chit saN-khoaN2 e5 sim-khiau3 tioh8 long2 chin beng5-bin2, chin ko-siong7 , chin chhiong-chiok, koh-chai3 tioh8 put-si5 oah8-tang7 bo5 theng5-khun3.

Teng2-bin7 u7 kong2 lang5 e5 sim-khiau3 e7 thang hun-cho3 saN cheng2-lui7. Chit8-cheng2 si7 ti3-sek e5 sim, chit8-cheng2 si7 to7-tek e5 sim, koh chit8-cheng2 si7 hun-piat sui2-bai2 e5 sim. Koan-he7 chit saN-khoan2 sim-khiau3 , lan2 ti7-chia siuN7 ai3 lai5 kong2 khah chheng-chho2 tam7-poh8.

Ti3-sek e5 sim si7 sim2-mih8? Chit e5 sim-koaN si7 teh bat cheng3 pah-hang7 mih8-kiaN7 kap tai7-chi3, kap tak8-hang7 e5 li2-khi3. Chong2-kong2 chit8-ku3, chit e5 sim si7 teh hun-piat su7-but8 kap to7-li2 e5 chin-ke2. Koh kong2 chit8-ku3 khah kan2-tan, ti3-sek e5 sim chiu7-si7 bat chin-li2 e5 sim lah. Bat chin-li2 e5 sim si7 ti7 lan2 e5 sin-the2-lai7, si7 siok8 lan2-e5; m7-ku2 chin-li2 m7-si7 siok8 lan2-e5. Chin-li2 na7 kan-ta chit8-lang5 e5 , hit-e5 toan3-jian5 be7 iong7-tit kong2 si7 chin-li2; hit-e5 si7 su-khia e5 chin-li2. Chin-li2 si7 chun2 lang5 bat, m7-chun2 lang5 su-khia. Chin-li2 si7 kah-na2 hong kap hou7, si7 chit thiN-te7-kan pun2-lai5 chiu7 u7- -e5, Boe7 u7 lang5 i2-cheng5 , chiu7 i2-keng u7 liau2  lah.

ThiN-te7-kan u7 chui2 ia7 u7 hoe2, che si7 chin-sit8 , si7 chin-li2. Chui2 kiN3-tioh8 hoe2 e7 kun2, e7 ta, che ia7-si7 chin-li2. Chui2 kian3-na7 kiN3-tioh8 hoe2 chiu7 put-si5 e7 kun2, che kiam2 ia7-si7 chin-li2 mah? Chui2 na7 kiN3-tioh8 ho2, u7-tang-si5 e7 kun2; chit chan5 si7 chin-li2. M7-ku2 na7 jin7 cho3 chui2 kian3 kiN3-tioh8 hoe2 put-si5 to e7 kun2, chit chan5 chiu7 m7-si7 chin-li2, si7 u7 chho3-gou7. ChaiN2-iuN7 u7 chho3-gou7? Ke oe7 m7-bian2 kong2, che si7 kok-lang5 siong5-siong5 sou2 keng-giam7. Na7 beh hou7 chui2 kun2, hoe2 tioh8 chiok, hiaN5 kau3 chui2 e5 sio u7 chit8-pah-tou7, chiah e7 kun2. Sou2-i2 na7 kan-ta kong2 chui2 kiN3-tioh8 hoe2, si7 u7-tang-si5 e7 kun2, m7-si7 put-si5 tek-khak e7; an2-ni chiu7 bo5 chho3-gou7; chit-e5 si7 chin-li2.

Kian3-na7 tu2-tioh8 chin-li2, put-lun7 siaN2-lang5 to ai3 seng5-jin7 hang5-hok8. Chai7 chin-li2 e5 bin7-cheng5 lang5 bo5 koan5 thang kong2 si7-hui, chi2-ho2 seng5-jin7 than3-chiong5 na7-tiaN7. Seng5-jin7 chin-li2 e5 sim si7 chai7 lan2 e5 sin-the2-lai7, chit-e5 chiu7-si7 ti3-tek e5 sim, a2-si7 kan-ta chheng-cho3『Ti3-hui7.』 U7 ti3-hui7- -e5 , chiu7-si7 gau5 lang5 , bun5-beng5 lang5; bo5- -e5 , chiu7 -si7 gong7-lang5, ia2-ban5 lang5.

To7-tek e5 sim ia7 si7 tak8-lang5 sou2-u7 e5, kan-ta si7 u7 toa7-se3, chhim-chhian2 khoah-eh8 e5 hun-piat. Lang5 u7 to7-tek e5 sim e7 iong7-tit kio3-cho3 sian7-ok e5 sim. Sian7 chiu7-si7 ho2, ok chiu7-si7 phaiN2. Sian7 si7 lang5-lang5 sou2 i3-a2i, ok si7 lang5 ul5ang sou2 m7-ai3. Sui-jian5 si7 an2-ni kong2, sian7-ok m7-si7 chhin-chhiuN7 chin-li2 kau3 to2-ui7 to sio-siang7 , ia7 m7-si7 kau3 sim2-mih8 si5-tai7 to-bo5 pian3 oaN7 . PeN5-peN5 chit8-hang7-mih8 , a2-si7 chit8-chan5 su7 , ho2-phaiN2 si7 be7 iong7-tit khin-khin ka7 i phoaN3-toan3. Tioh8 khoaN3 hit-hang7 mih8 , hit-chan5 su7 si7 chhut-ti7 sim2-mih8 si5-chun7, iah8 si7 ti7 to2-loh8. Si5 -tai7 kap chou2-chai7 na7 bo5 tiaN7-tioh8, su7-but8 e5 ho2-phaiN2 si7 oh-tit toan3-teng7.

Phi3-lun7 kong2 , phaiN2 -ni5-tang, ngou2-kok long2 bo5 siu, bo5 tang3 thang be2 chiah8-mih8 e5 si5-chun7, ho2-giah8-lang5 e5 chhu3 u7 chin-chu, u7 bi2-niu5; i kong2 beh piau2-beng5 i e5 ho2 tek-heng7 , chiong i sou2 u7 e5 chin-chu niu5 kui-chin kui-tau2 , pun hou7 chhu3-piN bo5 thang chiah8 e5 lang5. Chit-khoan2 chaiN2-iuN7 , neh? Si7 ho2 a2-si7 phaiN2? Na7-si7 ho2 ni5-tang e5 si5 tek-khak si7 chin ho2; koh-chai3 na7-si7 kau-thong li7-pian7 , chiong hiah e5 chin-chu u7 tang3 thang khi3 be7, khi3 oaN7 bi2-niu5, sui-jian5 si7 pi2 niu5-bi2 hou7 i kha hui3-khi3 , ia7 iau2-ku2 e7 thang kong2 si7 kiaN5 ho2-su7. M7-ku2 ni5-tang si7 phaiN2 lah, tak8-tah to long2 phaiN2, tak8-lang5 to lam2 pak-tou2 teh khoaN3 chiN5 seN sian; chai7 chit-ho7 e5 si5-chun7 , chit8-tau2 chin-chu kiam2 m7-si7 pi2 chit8-liap8 bi2-chhek khah m7-tat8, khah bo5 lou7-eng7 mah?

Sou2-i2 thang chai ho2-phaiN2 e5 tai7-chi3 si7 be7 iong7-tit khin-khin toan3, tioh8 ai3 khoaN3 si5-se3 kap khoaN3 sou2-chai7. Sui-jian5 si7 an2-ni kong2, ho2-su7 si7 tek-khak put-si5 u7, koh-chai3 ho2-phaiN2 ia7 m7-si7 kong2 e7 iong7-tit loan7-loan7 liap-cho7- -tit. Na7-si7 in-ui7 ho2-phaiN2 sian7-ok e5 goa7-phoe5 put-si5 oaN7, iah8 chiu7 soa3 kong2 se3-kan bo5 sian7-ok, put-ko3 si7 kong2-iaN5 chhiuN2-iaN5 chiu7-si7 ho2, an2-ni chiu7 hai7 lah. Tai7-ke khoaN3 lan2 kha-e7 e5 khe-chui2 put-si5 ti7-teh lau5, chit-khek sou2 khoaN3 e5 khe-chui2 kap au7-khek sou2 khoaN3 e5 khe-chui2 tang2-chin si7 bo5-siang7, chong2-si7 chui2 to iu5-goan5 si7 chui2 lah. Chui2-goan5 na7 bo5 ta, khe-chui2 kiam2 m7-si7 put-si5 oang-oang-lau5. Si5-jit8 kap sou2-chai7 sui-jian5 si7 tiaN7-tiaN7 ai3 pian3-oaN7, chong2-si7 ho2 e5 tai7-chi3 eng2-oan2 be7 siau-bo5.

Lang5 e5 sim-khiau3 u7 saN-bin7. Chit8-bin7 si7 bat chin-li2, chit8-bin7 si7 bat sian7-ok, koh chit8-bin7 chiu7-si7 piat sui2-bai2. Hun-piat sui2 kap bai2 e5 sim, chit8-mia5 kio3-cho3 ge7-sut8-sim. Bat chin-li2 kap sian7-ok e5 , m7-bian2 kong2 ia2-ban7 lang5 , chiu7-si7 tong7-but8 ia7 si7 u7 tam7-poh8, chong2-si7 chit-e5 ge7-sut8-sim chiu7-si7 tok8-tok8 lang5 chiah u7. Lang5 na7 na2 chin3-pou7 , ge7-sut8 e5 sim-khiau3 si7 na2 chhim, na2 oah8-tang7. Phi3-lun7 chia u7 chit8-te3 tui3 soaN-nih8 tu2-chiah theh8-chhut-lai5 e5 gek8. Gek8 to si7 gek8, khoaN3-kiN3 kap chioh8-thau5 bo5 koh-iuN7; theh8 hou7 ti, i ia7 kaN2 m7-phiN; theh8 hou7 ia2-ban5 lang5, kiam2-chhai2 khiok khi3 koe2 toh-kha. Chong2-si7 li2 na7 theh8 kau bun5-beng5 lang5, i chiu7 hoaN-thiN hi2-te7, chiong hit-te3 hek8-si7 boa5, hek8-si7 tok, chiu7 khek-chiaN5 chiong2-chiong2 e5 mih8-kiaN7 ; hek8-si7 gek8 chhiu2-khoan5, hek8-si7 gek8-poe, gek8-sai-a2, gek8 Koan-im; heng5-chong7 khiau2-biau7, sek-ti3 chin-sui2, kng-chhai2 e7 giu2 lang5 e5 bak8-chiu. Kau3 chia chioh8-thau5 chiu7 piN3-chiaN5 chit8-hang7 toa7 po2-poe3,hou7 lang5 khoaN3-liau2 tit8-tit8 u7 chhu3-bi7. Thang chai bat chin-li2 kap sian7-ok e5 sim, ko2-jian5 si7 oah8-mia7 iau3-kin2 e5 pou7-hun7. Chong2-si7 na7 bo5 ge7-sut8 e5 sim, hit e5 oah8-mia7 si7 chin ta-so3 bo5 chhu3-bi7, bo5 koh-iuN7 ho2-gek8 chiaN5-cho3 chhou chioh8-thau5. Khong2-chu2 chu2-tiuN iong7 im-gak8 thong2-ti7 thiN-kha-e7 e5 goan5-in sit8-chai7 chiu7-si7 ti7 chit-tiam2. I khoaN3-chhut iong2-seng5 lang5 e5 ge7-sut8-sim si7 iau3-kin2, si7 e7 thang hou7 thiN-kha-e7 ho5-peng5 . Chit-tiam2 si7 i u7 toa7 kian3-sek e5 sou2-chai7.

Oah8-mia7 e5 te7-saN iau3-kiaN7 chiu7-si7 tioh8 ai3 u7 sim-khiau3, chit e5 sim si7 tui3 saN pou7-hun7 lai5 chiaN5- -e5, lan2 i2-keng u7 kong2-beng5. Chong20si7 chit saN pou7-hun7 e5 sim-khiau3 toan3-jian5 m7-si7 saN li7-khui, si7 tui3 chit8 e5 oah8-mia7 hoat-chhut lai5 e5 chok-iong7, pi2-chhu2 si7 long2 u7 saN koan-lian5. Chit saN pou7-hun7 e5 chok-iong7 na7-si7 u7 chit8-pou7 khah bo5 oah8-tang7, pat8 pou7-hun ia7 e7 siu7 i e5 khian-lui7. Tui3 an2-ni hit-tiau5 oah8-mia7 chiu7 be7 iong7-tit sng3 si7 goan5-choan5- -e5. Iah8 chit saN pou7-hun7 e5 chok-iong7 na7-si7 u7 tiau-ho5 , long2 peN5-peN5 u7 oah8-tang7 . Tui3-an2-ni hit tiau5 oah8-mia7 chiu7 e7 hoat-tat8 kai3 ti7 bo5-han7 e5 sou2-chai7. Chai7 chit u2-tiu7 e5 tiong-kan, tok8-tok8 lan2 lang5 u7 chit8 cheng2 e5 oah8-mia7, sou2-i2 kong2 lang5 si7 ban7-hang7 oah8-mia7 e5 leng5-tiong2.

3.	Eng2-oan2 e5 oah8-mia7 

Ti7 teng2-chat sou2 lun7 u7 hiah-tng5, kiat-kiok8 si7 kong2 chaiN2-iuN7 chiah e7 iong7-tit kong2 si7 oah8. Si7 kin7-kin7 kong2 tioh8 an2-ni chiah e7 iong7-tit sng3-cho3 oah8, peng3 m7-si7 kong2 kau3 oah8-mia7 e5 kek8-tiam2. Oah8-mia7 na7-si7 kau3 ti7 kek8-tiam2 , oan5-choan5 e5 te7-pou7, m7-na7 ka-ti7 put-si5 oah8-thiau3-thiau3 , iau2-ku2 e7 thang hou7 lang5 ui7-tioh8 i lai5 oah8. Tai7-ke e5 oah8-mia7 beh soa3 kau3 ti7 bo5 han7-liong7 e5 ku2. Chit-chiong2 kio3-cho3 eng2-oan2 e5 oah8-mia7 . Eng2-oan2 e5 mia7, chiu7-si7 kap Sin5-leng5 chit8-iuN7.

Lang5 e5 oah8-mia7 si7 bo5 loa7-ku2. Siok8-gu2 kong2, 『Chhit-chap8 e5 hoe3-siu7 chu7 kou2-cha2 i2-lai5 chiu7 chin chio2 .』Jit8-pun2 Loe7-te7 u7 chit8 e5 chhut-mia5 lang5 kio3-cho3 Tai7-oe7 Tiong7-sin3(Okuma). I peng5-sou3 kong2 i tioh8 chiah8 kau3 chit8-pah ji7-chap8-gou7 hoe3 chiah beh si2. Chong2-si7 i sui-si7 gau5 , to ia7 cho3 be7 kau3, kin7-kin7 peh-chap8-goa7-hoe3 chiu7 tng7-khui3. Ti7 bo5 loa7-ku2 e5 sin-bun5 u7 po3, kong2, Tiong-kok u7 chit8 e5 lau7 hu7-jin5-lang5 chiah8 kau3 chit8-pah peh-chap8 hoe3. KoaN-hu2 liah8-cho3 chin han2-iu2, tu2 chun2-pi7 teh-beh sang3 mih8 ka7 i chiok-ho7; pi7-pan7 iau2-boe7 chiaN5 e5 si5, chiu7 koe3-sin khi3.

Iah8 kou2-cha2 Chin5-si2-hong5  tham-tioh8 i e5 hong5-te3-ui7 , chit8-sim iu7 chai lang5-lang5 e5 seN3-mia7 bo5 loa7-ku2 , sou2-i2 sim-liam7 ai3 tit-tioh8 tiong5-seng put-lo2  e5 hoat-tou7. I e5 jin5-sin5 u7 chit8 lang5 kio3-cho3 Chhi5 Hok hian3-ke3, kong2,『Tang-peng5 hai2-tiong Hong5-lai5-to2 si7 sian-keng2 e5 sou2-chai7, ti7-hia u7 sian teh lian7-tan; lang5 na7 chiah8 tioh8 hit-ho7 sian-tan , chiu7 eng2-oan2 be7si2. ChhiaN2 pe3-ha7 kau gou7-pah mia5 tong5-lam5 , tong5-lu2, kap khah-che7 e5 chin-chu, po2-gek8, ng5-kim, peh8-gin5 ,hou7 goa2 toa3-khi3 Hong5-lai5-to2. Tek-khak e7 thang kiu5-tioh8 sian-tan, thang lai5 hou7 pe3-ha7 chiah8 .』Chin5-si2-hong5 tham-tioh8 tng5 seN3-mia7, ko2-jian5 chiu7 chiong Chhi5 Hok sou2 chheng2 e5 lang5 kap mih8 kau-tai3 hou7 i khi3. Chong2-si7 Chhi5 Hok it-khai3 ho5 hoe5-thau5 . Chin5-si2-hong5 koh bo5 loa7 ku2, sui-jian5 si7 hong5-te3, to ia7 tioh8 chiau3 phou2-thong lang5 e5 khoan2 si2. Au7-lai5 lang5 chai Chhi5 Hok m7-si7 chin7-sim beh kiu5 sian-tan lai5 hou7 i , sit8-chai7 si7 khoaN3-kiN3 Chin5-si2-hong5 bu5-to7 e7 hai7-lang5, sou2-i2 sun7 i e5 ia2-sim, phian3 i e5 chiaN5 kap lang5 toa3-khi3 hai2-goa7 Hong5-lai5-to2 (chiu7-si7 hian7-si5 jit8-pun2 Loe7-te7), chheng-eng5 koe3 jit8-chi2.

Chu7 kou2-cha2 kau3-taN lang5 ui7-tioh8 ai3 ka-ti7 e5 seN3-mia7 khah-tng5 chit8-khek ku2, m7-chai cho3-chhut loa7-che7 e5 phaiN2-su7 to m7-chai. Sui-jian5 si7 an2-ni, kiat-kiok8 tak8-lang5 khui3-si to ai3 tng7, bah to ai3 noa7, kut to ai3 hu; m7-ku2 tui3 chit-e5 eng2-oan2 e5 oah8-mia7 , tiaN7-tioh8 lang5-lang5 to si7 m7-si2-sim , chiu7-si7 goa2 ia7 -si7 hit-lai7 e5 chit8-lang5.

Eng2-oan2 e5 oah8-mia7 m7-si7 chhin-chhiuN7 Chin5-si2-hong5 gong7-siuN7 hit khoan2 e5 mih8 lah; m7-si7 tiam3-ti7 bah kap kut sou2 chiaN5 e5 seng-khu, ia7 m7-si7 e7 sai2-tit iong7 ni5-hoe3 ke3-sng3-tit. E7-sai2-tit iong7 ni5-hoe3 ke3-sng3 e5 oah8-mia7, siat-su2 e7 thang chhin-chhiuN7 lau7 PheN5-chou2 oah8 peh-pah ni5, na7 lai5 pi2-pheng7 eng2-oan2 , si7 khah m7-tat8 si5-cheng tiak8 chit8-e7 e5 ku2. Lan2 ai3 chai eng2-oan2 e5 oah8-mia7 si7 be7 sng3-tit ku2 e5 oah8-mia7; siat-su2 si7 oah8 chit8-chheng ni5, chap8-ban7 ni5 , a2-si7 chheng-chheng ban7-ban7 ni5, ia7 iau2-ku2 si7 e7 sng3-tit, tek-khak be7 iong7-tit kong2 si7 eng2-oan2.

Eng2-oan2 e5 oah8-mia7 be7 thang tiam3 ti7 chit8-e5 e5 seng-khu. Tiam3-ti7 chit e5 sin-the2 e5 oah8-mia7 si7 chhiu7-bak8 e5 oah8-mia7, cheng-seN e5 oah8-mia7 , thang5-thoa7 e5 oah8-mia7 . Chit-khoan2 oah8-mia7 e5 siang7 kek8-kham2, chiu7-si7 lang5 e5 oah8-mia7 lah, Chiah e5 oah8-mia7 chong2-kong2 si7 u7 han7-liong7 e5. Eng2-oan2 e5 oah8-mia7 chiu7 m7-si7 an2-ni, si7 bo5 han7-liong7 e5, si7 be7 iong7-tit kiok8-han7 ti7 chit8-e5 u7 han7-liong7 e5 heng5-the2. Be7 thang han7-tiaN7 e5 oah8-mia7 chiu7-si7 eng2-oan2 e5 oah8-mia7; se3-kan sou2 u7 it-chhe3 u7 han7-liong7 e5 oah8-mia7 choe3 koan5 choe3 hoat-tat8 e5 chiu7-si7 lang5 e5 oah8-mia7. Bo5 han7-liong7 e5 oah8-mia7 , eng2-oan2 e5 oah8-mia7 chiu7-si7 Sin5 (Siong7-te3).Sin5 kong2 si7 u2-tiu7 e5 chu2-chaiN2, ban7-mih8 kap lang5 kong2 si7 Sin5 chhong3-cho7- -e5 ; chit e5 i3-su3 , chiu7-si7 chiau3 teng2-bin7 sou2 kong2; u7 han7-liong7 e5 oah8-mia7 si7 tui3 bo5-hang7-liong7 e5 oah8-mia7 lai5 e5 ian5-kou3.

Teng2-bin7 u7 kong2, lang5 e5 sim-koaN-te2 long2 teh ng3-bang7 tit-tioh8 eng2-oan2 e5 oah8-mia7. Chit ku3-oe7 si7 sim2-mih8 i3-su3? Tioh8 ai3 thiah khah-beng5. Eng2-oan2 e5 oah8-mia7 chiu7-si7 Sin5. Kong2 beh hi-bong7 tit-tioh8 eng2-oan2 e5 oah8-mia7 , si7 kong2 ng3-bang7 beh cho3 Sin5 a2 m7-si7? Na7-si7 chit e5 i3-su3, si7 tek-khak m7-bian2 bang7, si7 toan3-toan3 be7-e7 e5 tai7-chi3. Chhi3-siuN7-khoaN3 , chit8-tih chui2 chaiN2-iuN7 e7 thang chiaN5-cho3 toa7-hai2, neh? Chit8- tih8 chui2 sou2 cho3 e7 kau3 e5 , put-ko3 si7 chham ti7 toa7-hai2 e5 chui2-lai7, thang koan-he7 ti7 chhi7 toa7-hi5, phu5 toa7 chun5 e5 tai7-chi3 na7-tiaN7. Chit8-tih8 chui2 sit8-chai7 si7 be7 thang chiaN5-cho3 chit8 toa7-hai2 e5 chui2; chong2-si7 chit8-tih8 chui2 sui-jian5 si7 sio2-sio2 , ia7 si7 e7 thang lau5-jip8 ti7 toa7-hai2 e5 lai7-te2, tau3 cho3 toa7-hai2 sou2 e7 thang cho3 e5 su7.

Kap chit e5 phi3-ju7 siang7 i3-su3 , lang5 na7 siuN7 beh cho3 Sin5 che si7 bo5 koh-iuN7 gin2-na2 chhun-chhiu2 beh theh8 goeh8; m7-na7 kha ne3-koan5 , chiu7-si7 gia5 thui peh-chiuN7 khi2 chhu3-teng2 ia7 si7 m7-bian2 bang7; che si7 toan3-toan3 be7-e7.

Lang5 sou2 cho3 e7 kau3, sou2 hi-bong7 e7 kau3 e5 sou2-chai7, chiu7-si7 thoat-li7 chit e5 u7 han7-tiaN7 e5 jiok8-the2, to3-tng2 khi3 Sin5 e5 sou2-chai7 kap Sin5 liap8 cho3-hoe2 na7-tiaN7; iah8 na7 kau3 hit e5 te7-pou7 , e7 thang kap Sin5 cho3 siang7-khoan2 e5 su7-giap8. An2-ni chiu7-si7 jip8 ti7 eng2-oan2 e5 oah8-mia7, chiu7-si7 tit-tioh8 eng2-oan2 e5 oah8-mia7. Kau3 chia chiu7-si7 oah8-mia7 e5 kek8-kham2, chiu7-si7 bo5 si2 bo5 kan-khou2 bo5 sok-pak8 , bo5 iu-bun7 , kek8 khoai3-lok8 e5 se3-kai3.

Sin5 si7 Sin5 ,lang5 si7 lang5 . Chiau3 teng2-bin7 sou2 kong2 , chit8-tih8 chui2 e7 thang lau5 jip8 hai2, kap hai2 peN5-peN5 ti7-teh; chong2-si7 hit tih8 chui2 toan3-toan3 m7-si7 hai2. Chiau3 chhin-chhiuN7 chit e5 khoan2 , lang5 sui-si7 e7-tit chiap-kin7 Sin5, kiaN5 Sin5 e5 koan5-leng5, chong2-si7 lang5 tiaN7-tioh8 be7 thang chiaN5 cho3 Sin5. Sin5 si7 Sin5 ka-ti7 ; lang5 toan3-toan3 be7 thang ka7 i thiN chit8-hun, a2-si7 kiam2 chit8-ho5. 

Teng2-bin7 hit e5 phi3-lun7 si7 kan-ta chioh lai5 teh soat-beng5 chit8-tiam2 e5 i3-su3 na7-tiaN7 , m7-si7 kong2 chit8-tih8 chui2 kap chit8 toa7-hai2 e5 koan-he7, si7 choan2-jian5 chham lang5 kap Sin5 e5 koan-he7 sio-siang7 lah. Chit8 tih8 chui2 chiu7-si7 chio2, chit8-tih8 chap8-tih8 pah-tih8 ban7-tih8 , chiam7-chek chiam7-che7, kau3 boe2 chiu7 e7 piN3-chiaN5 hai2. Chit8-tih8 chui2 ko2-jian5 si7 m7-si7 hai2, m7-ku2 hai2 si7 chin-chiaN3 che7 e5 chui2-tih sou2 chek-chiaN5- -e5 , che si7 hou7 lang5 be7 kiong5-cheN3 - -tit. Chit-tiam2 , si7 su7-sit8.

Sin5 kap lang5 e5 koan-he7 chiu7 m7-si7 chit-khoan2 . Chui2-tih chek-che7 e7 chiaN5 hai2, chong2-si7 chiong thong thiN-kha-e7 e5 lang5, long2 ka7 i chip8 oa2-lai5 , kiat-kiok8 ia7 si7 lang5 lah, toan3-jian5 be7 thang chiaN5-cho3 Sin5. Sin5 si7 bo5 han7-liong7. U7 hang7-liong7 - -e5 chip8 khah che7 , ia7 si7 u7 han7-liong7; khah chaiN2-iuN7 to be7 thang piN3-chiaN5 bo5 han7-liong7. Tui3 an2-ni , na7 chhim-chhim siuN7 khah kau3 , chiu7 kaN2 e7 thang beng5-pek8 lang5 be7 thang chiaN5-cho3 Sin5 e5 li2-khi3.

Ti7-chia , goa2 ai3 koh phi3-lun7 chit8 hang7 kong2. Tui3 chit e5 phi3-lun7 Sin5 kap lang5 e5 koan-he7 , kiam2-chhai2 e7 khah-beng5. Sin5 phi3-lun7 cho3 lang5, iah8 lang5 phi3-ju7 cho3 oe7. Lang5 u7 bo5 han7-liong7 e5 sim-su. (Chit-ku3 sio2-khoa2  tioh8 chim-chiok, put-ko3 si7 chun2-cho3 an2-ni kong2). Koh-chai3 lang5 e5 sim-su si7 bo5 heng5-chong7 , lang5 beh piau2-hian7 i e5 sim-su chiu7-si7 iong7 oe7 kong2. Sim-su ki3-jian5 piau2-hian7 ti7 oe7- -nih, hit e5 sim-su chiu7 pian3-chiaN5 u7 tiaN7-tioh8, u7 it-teng7 , u7 heng5-chong7, e7 chi2 chit8-hang7 e5 tai7-chi3 , e7 chiaN5 chit8 hang7 e5 su7-giap8. Lan2 chai oe7 si7 tui3 lang5 chhut, chong2-si7 oe7 tek-khak m7-si7 lang5, chiu7-si7 khioh chheng-chheng ban7-ban7 ku3 e5 oe7 oa2- -lai5 , ia7-si7 tek-khak be7 thang chiaN5-cho3 lang5. M7-na7 an2-ni; oe7 kap lang5 si7 choat8-tui3 bo5 koan-lian5 mah? Chit8 ku3-oe7 na7 kong2-liau2 , iah8 chiu7 poe bo5- -khi3, a2 m7-si7? Toan3-toan3 m7-si7 lah. U7 chit8 ku3-oe7 , tek-khak u7 chit8-e5 e5 su3-beng7, tioh8 chiaN5 chit8 hang7 e5 tai7-chi3 . Hit ku3-oe e5 su3-beng5 sui-jian5 tioh8 chiaN5 chit8 hang7 e5 tai7-chi3, chong2-si7 e7-chiaN5 ia7-si7 u7, be7-chiaN5 - -e5 ma7 m7-si5 bo5. Be7-chiaN5 , be7 seng5-kong e5 oe7, tui3 hit ku3-oe7 lun7, hit ku3 soa3 pian3-chiaN5 bo5 i3-su3 e5 phaN3-oe7; tui3 kong2 hit ku3-oe7 e5 lang5 lai5 lun7 , hit e5 lang5 e5 sim-su bo5 seng5-chiu7, sou2-i2 te7-it tiaN7-tioh8 , i si7 iu-bun7 bo5 peng5-an; te7-ji7 , i tek-khak e7 koh oaN7 i e5 sou2-siuN7 , teng5-thau5 koh ke3-ek8. An2-ni khi2-thau5 hit ku3-oe7 sng3-si7 li7-khui hit e5 lang5 , be7 thang koh cho3 sim2-mih8. Hit ku3-oe7 e5 su3-beng7 na7-si7 u7 seng5-kong, u7 chiau3 kong2 hit ku3-oe7 e5 lang5 e5 sim-chi3 sit8-hian7, an2-ni hit ku3-oe7 kap hit e5 lang5 e5 sim u7 hap8, hit e5 lang5 e5 sim m7-bian2 koh chhiau-chhek8. Hit ku3-oe7 hap8 ti7 hit e5 lang5 e5 sim, iah8 hit e5 lang5 e5 sim si7 eng2-oan2 kap hit e5 lang5 cho3-hoe2 ; sou2-i2 thang kong2 hit ku3-oe7 si7 eng2-oan2 kap hit e5 lang5 peN5-peN5 ti7-teh.

Goa2 m7-bian2 koh thiah, phah-sng3 tai7-ke i2-keng beng5-pek8 liau2. Tai7-ke , teng2-bin7 e5 phi3-ju7 na7 si7 bo5 m7-tioh8 , lan2 e5 ki3-tit hit e5 lang5 chiu7-si7 phi3-ju7 cho3 Sin5 , hit ku3-oe7 phi3-ju7 cho3 lang5 lah. Oe7 e7 thang kap lang5 ti7-teh, chiu7-si7 i3-bi7 lang5 e7 thang kap Sin5 cho3-hoe2 e5 i3-su3. An2-ni hit e5 lang5 chiu7-si7 tit-tioh8 eng2-oan2 e5 oah8-mia7 . Tioh8 chit-khoan2 eng2-oan2 e5 oah8-mia7 chiah si7 chin e5 oah8-mia7 lah.

4.	Eng2-oan2 e5 oah8-mia7 chaiN2-iuN7 chiah tit e7 tioh8?

In-ui7 ai3 hou7 lan2 ti7-chia beh lun7 e5 tai7-chi3 khah e7 beng5, lan2 boh8-tit hiam5 hui3-khi3, chiong lan2 sou2 kong2 liau2- -e5, ti7-chia koh lai5 hoan chit8-pian3 . Lan2 ti7 pun2-hang7 e5 te7-ji7 tiau5 u7 mng7 chit8-ku3, kong2, 『Tau3-ti2 chaiN2-iuN7 chiah si7 oah8 』Tui3 chit ku3 lan2 i2-keng u7 in3 si3-ku3. Te7-it: tioh8 u7 pian3-oaN7, u7 chin3-pou7 . Te7-ji7 :tioh8 e7 thang chhut ti7 ka-ti7 e5 sim lai5 oah8-tang7. Te7-saN: tioh8 u7 sim-khiau3. Te7-si3: tioh8 u7 hap8 ti7 eng2-oan2 e5 oah8-mia7.

Chai7 goa2 e5 gu5-kian3, chiu7-si7 jin7 chit si3-tiau5 cho3 oah8-mia7 e5 phiau-chun2 goan5-chek. Thong chit thiN-kha-e7 e5 oah8-mia7 u7 chiong2-chiong2 , u7 khah koan2- -e5, ia7 u7 khah ke7- -e5; che long2 e7 thang iong7 chit si3-tiau5 goan5-chek lai5 hun-piat. Chhiu7-bak8, hoe-chhau2(chiu7-si7 sit8-but8 ) e5  oah8-mia7 si7 kin7-kin7 hap8 ti7 te7-it tiau5 e5 goan5-chek; khim5-siu3 , hi5, thang5,hit teng2-lui7 (chiu7-si7 tong7-but8)e5 oah8-mia7 si7 hap8 ti7 te7-it, te7-ji7 , nng7-tiau5 e5 goan5-chek;  chhin-chhiuN7 kau5 chit-lui7, sui-jian5 ia7-si7 siok8 ti7 tong7-but8, chiau3 lan2 sou2 khoaN3 i e5 oah8-mia7, pi2 pat8-hang7 tong7-but8 na2-chun2 u7 khah koan5 e5 khoan2, in-ui7 i tam7-poh8 ia7 u7 hap8 ti7 te7-saN tiau5 e5 goan5-chek.

Kau3 lan2 lang5, te7-it, te7-ji7, te7-saN,chit saN-tiau5 e5 goan5-chek chiu7 long2 u7 hap8; chong2-si7 chit cheng2 si7 peng5-siong5 lang5, pi2 peng5-siong5 lang5 khah kang3 chit8-kip, chiu7-si7 khah bo5 hap8 ti7 te7-saN e5 goan5-chek. Chit khoan2 lang5 , si7 hou7 lang5 kio3-cho3 cheng-seN, in-ui7 i li7 tong7-but8 bo5 loa7-hng7. Iah8 lang5 na7-si7 m7-na7 u7 hah8 ti7 te7-ti, te7-ji7, te7-saN e5 goan5-chek, ia7-si7 u7 hah8 ti7 te7-si3 e5 goan5-chek; chit hou7 chiu7 m7-si7 peng5-siong5 lang5, chiu7-si7 seng3-jin5 gi7-su7 ; chit teng2 lang5 chiu7-si7 kap Sin5 peN5-peN5 tiam3. Peng5-siong5 lang5 eng2-eng2 ai3 pai3 chit ho7 lang5 cho3 Sin5. Che khiok si7 u7 chho3-gou7, na7-si7 chheng i cho3 Sin5 e5 kiaN2 , chiu7 bo5 m7-tioh8 . E7 thang cho3 kau3 Sin5 e5 kiaN2 , chiu7-si7 oah8-mia7 chin3-pou7 e5 kek8-kham2, cho3 lang5 it-seng e5 bok8-tek, chiu7-si7 chai7 ti-chia.

TaN tioh8 chaiN2-iuN7 cho3, chiah e7 hap8 ti7 eng2-oan2 e5 oah8-mia7? Tioh8 chaiN2-iuN7 cho3, eng2-oan2 e5 oah8-mia7 chiah tit e7 tioh8? Tai7-ke choan-sim koh lai5 siuN7.

Eng2-oan2 e5 oah8-mia7 si7 sim2-mih8, lan2 i2-keng beng5-pek8 liau2; iah8 beh tit chit e5 oah8-mia7 u7 bang7 bo5, lan2 ia7 i2-keng chai. Chong2-si7 beh chaiN2-iuN7 tit, chaiN2-iuN7 cho3? Chhin-chhiuN7 Chin5-si2-hong5 e5 khoan2 , sai2 lang5 iong7 chiN5 be2 e7-tioh8 be7? Toan3-toan3 be7, toan3-toan3 bo5 bang7 lah. Lan2 e7 ki3-tit eng2-oan2 e5 oah8-mia7, chiu7-si7 bo5 han7-liong7 e5 oah8-mia7, si7 be7 sai2-tit iong7 sim2-mih8 thang ka7 i che3-han7, ia7-si7 be7 sai2-tit iong7 sim2-mih8 thang ka7 i chhek-liong7. Na7-si7 e7 thang iong7 ni5-goeh8 thang ka7 i chhek-liong7 , khoaN3 si7 tng5 a2-si7 te2, hek8-si7 iong7 seng-khu ka7 i che3-han7, khoaN3 si7 li2-e5 goa2-e5 , a2-si7 pat8-lang5 e5 ; hit khoan2 chiu7 m7-si7 eng2-oan2 e5 oah8-mia7.

Koh-chai3 lan2 u7 chai, eng2-oan2 e5 oah8-mia7 si7 be7 iong7-tit hou7 sim2-mih8 thang ka7 i thiN chit8-hun, kiam2 chit8-ho5 , i si7 i ka-ti7 . M7-na7 an2-ni, i si7 ban7-hang7 e5 goan5-thau5 , si7 it-chhe3 u7 han7-liong7 e5 oah8-mia7 e5 thau; m7-ku2 lan2 m7-si7 lan2 ka-ti7 , lan2 si7 tui3 eng2-oan2 e5 oah8-mia7 chhut, lan2 e5 it-chhe3 si7 siu7 i chiang2-koan2.

Lang5 pi2 tong7-but8 khah chhut-sek e5 tiam2 chiu7-si7 u7 sim-khiau3. Lang5 e5 sim-khiau3 sou2 oah8-tang7 e5 sou2-chai7 , chiu7-si7 hun-piat chin ke2 (te3-sek e5 sim), ho2-phaiN2 (to7-tek e5 sim), sui2-bai2 (ge7-sut e5 sim), chit saN hong-bin7. Chong2-si7 sim2-mih8 si7 chin, neh? Sim2-mih8 si7 ho2, neh? Iah8 sim2-mih si7 sui2,neh? Chit saN hang7 si7 tui3 to2-loh8-lai5? Si7 lang5 ka-ti7 liap-cho7- -e5 a2 m7-si7? Toan3-toan3 m7-si7. Chit saN-hang7 kap thiN-te7-kan it-chhe3 e5 su7-but8 sio-siang7 khoan2, long2 si7 tui3 ti7 eng2-oan2 e5 oah8-mia7 chhut-lai5- -e5. Chit saN-hang7 chiu7-si7 Sin5 e5 sim-su lah.

Lang5 e5 sim-khiau3 chit8-chong7 si7 chhin-chhiuN7 kiaN3 . Chit saN-hang7 chin- -e5, sui2- -e5, tui3 Sin5 hoat- -chhut-lai5. Lang5 e5 sim-kiaN3 na7 u7 hiong3 hia khi3, chiu7 e7 kiat i e5 heng5-chong7 ti7 lang5 e5 sim-kiaN3 lai7 ; lang5 tui3 an2-ni u7 kam2-kak, chiah e7-hiau2 hun chin-ke2, piat sian7-ok, keng2 sui2-bai2. Lang5 e5 sim-khiau3 e7-hiau2 hun-piat chin-ke2, sian7-ok, sui2-bai2, hit e5 lang5 chiu7-si7 kio3-cho3 u7 jin5-keh.

HiaN-ti7 chi2-moe7 , lan2 lun7-kau3 chia , beh tit-tioh8 eng2-oan2 e5 oah8-mia7 e5 lou7-keng3 khi2 m7-si7 beng5-pek8 liau2 mah? Chiu7-si7 an2-ni lah: lang5 tioh8 eng7 i e5 jin5-keh cho3 ki-chhou2 , bo5 siu7 it-chhe3 e5 kha-sok, thoat-li7 long2-chong2 e5 che3-han7, bo5 phau7 pat8-cheng2 e5 sim-su. Kan-ta hi-bong7 seng5-chiu7 Sin5 e5 kang, kau3 khui3-tng7 chiah pang3-soah. Liat8-ui7, chit kui2-ku3 oe7 sui-si7 kan2-tan peng5-siong5 peng5-siong5 , chong2-si7 chit kui2-ku3 sit8-chai7 chiu7-si7 lang5 e5 liong5-sim e5 kiat-chiN , beh tit-tioh8 chin e5 oah8-mia7 e5 pi3-koat. Lan2 na7-si7 khak-sit8 tui3 ti7 lan2 e5 sim-koaN-te2 u7 sin3 chit kui2-ku3 si7 beh chhoa7 lang5 chin3-jip8 eng2-oan2 e5 oah8-mia7 , chiong5-kim i2-au7 koat-sim hoaN-hi2 chiau3 an2-ni cho3. Chit-khoan2 lang5 siat-su2 si7 chu7 chit-tiap8 si2, ia7 si7 i2-keng jip8 ti7 eng2-oan2 e5 oah8-mia7, i e5 sim tiaN7-tioh8 u7 be7 kong2-tit e5 ho5-lok8.

Lan2 e7 ki3-tit Khong2-chu2 u7 kong2 ,『Tiau bun5-to sek su2 kho2- -i3 .』Chiu7-si7 kong2, lang5 na7-si7 cha2-khi2-si5 e7 thang tit-tioh8 to7-li2, seng5-chiu7 jin5-keh, e7-pou -si5 lai5 si2 , ia7 si7 thang. Chit-ku3 oe7 chiu7-si7 kap lan2 sou2-kong2 e5 siang7 i3-su3. Eng2-oan2 e5 oah8-mia7 m7-si7 hit ho7 ai3 ka-ti7 put-si5 bak8-chiu kim-kim, tng5 hoe3-siu7 e5 lang5 sou2 tit e7-tioh8 , chiu7 tioh8 chin7-sim chin7-lat8 cho3 Sin5 e5 kang e5 lang5 chiah u7 hun7.

5.	Hian7-kim e5 Tai5-oan5 si7 Oah8 a2-si7 si2?

ChaiN2-iuN7 chiah si7 oah8? chit e5 bun7-te5 thang kong2 lan2 i2-keng tai7-liok8 soat-beng5 liau2. SeN e5 lou7 na7-si7 ki3-jian5 chai, si2 e5 lou7 chiu7-si7 hit-e5 to3-peng2. Lan2 na7 chiong teng2-tiau5 sou2 kong2-beng5 hit si3 hang7 e5 goan5-li2 ki3-tiau5 ti7 lan2 e5 sim-lai7, lan2 ka-ti7 to bian2-kong2 , chiu7-si7 sia7-hoe7 cheng3-lang5 e5 si2-oah8 lan2 to phoaN3-toan3 e7 hun-beng5, e7 thang hoat-kian3 kai2-kiu3 e5 hong-hoat.

Hian7-si5 e5 Tai5-oan5 si7 si2 a2-si7 oah8? Chit e5 bun7-te5 pi2 lan2 chit8-lang5 chit8 ka-chok8 e5 si2-oah8 m7-chai ke toa7 u7 loa7-che7? Chong2-si7 goa2 ti7-chia tioh8 koh phoe-beng5 kong2 chit8-ku3, i2-au7 sou2 beh kong2- -e5 si7 kin7-kin7 theh8 lan2 Pun2-to2-lang5 hong-bin7 e5 chai5-liau7 kong2; khiok m7-si7 kong2 chit-khoan2 e5 pe3-peng7 si7 kan-ta lan2 chiah u7. Koh-chai3 kan-ta Pun2-to2-lang5 hong7-bin7 e5 chai5-liau7 ma7-si7 u7 chin-che7, goa2 si7 kin7-kin7 theh8 kui2-tiam2 khi2-lai5 kong2 na7-tiaN7.

Te7-it. Ai3 kap lan2 liat8-ui7 tui3 Tai5-oan5 e5 hak8-bun7 hong-bin7 kiam2-tiam2 khoaN3. Hak8-bun7 si7 sim2-mih8? Tai7-liok8 thang kong2 , hak8-bun7 si7 beh chhian2-beng5 chin-li2 e5 heng5-ui5. Hak8-bun7 e5 bok8-tek si7 beh kiu5 chin-li2. Sou2-ai3 kiu5 e5 chin-li2 , na7-si7 kiu5 m7-tioh8, chhian2 u7 beng5, hit e5 hak8-bun7 i2-keng chiu7-si7 seng5-kong liau2. Chong2-si7 , liat8-ui7 , chai7 lan2 e5 tiong-kan kiam2 m7-si7 khoaN3 hak8-bun7 si7 beh kiu5 li7-ek e5 khah-che7, kiu5 hak8-bun7 si7 beh kiu5 cho3-koaN kiu5 than3-chiN5, sou2-i2 na7-si7 be7 thang cho3-koaN kap than3-chiN5 , iah8 chiu7 liah8-cho3 thak8-chheh si7 bo5 lou7-eng7.

Beng5 Hu-chu2 kiam2 m7-si7 i2-keng u7 kong2-liau2. I kong2 , 『Hak8-bun7 e5 bok8-tek , m7-si7 beh kiu5 pat8-mih8 , si7 kan-ta beh kiu5 lan2 sou2 phah-m7-kiN3 e5 sim-khiau3 to3-tng2-lai5.』Lan2 sou2 phah-m7-kiN3 e5 sim-khiau3 si7 siaN2-hoe3? Chiu7-si7 lan2 sim-koaN e5 kiaN3 u7 chhiuN7-sian, chin-li2 e5 iaN2 chio3 be7 beng5 ti7 lan2 e5 sim-lai7 e5 i3-su3. Iah8 lan2 oh8 hak8-bun7 chiu7-si7 beh chhit lan2 e5 sim-kiaN3 hou7 i beng5, hou7 chin-li3 e5 iaN2 chio3 e7 hian7 ti7 lan2 sim-lai7. Kho2-lin5; m7-ku2 phou2-thong lan2 teh khoaN3 hak8-bun7 m7-si7 an2-ni khoaN3. Khah-che7 liah8 hak8-bun7 chun2-cho3 beh tit li7-ek e5 hoat-tou7, ti3-kau3 lan2 e5 hak8-bun7 i2-keng kou-ta5 si2- -khi3 chin-ku2, chin-ku2 lah! In-ui7 kong2 thak8-chheh si7 beh tit li7-ek , sou2-i2 na7 bo5 li7-ek thang tit chiu7 siuN7 kong2, m7-bian2 thak8! Lan2 e5 lang5 thak8-chheh- -e5 chin-chio2, chiu7-si7 tui3 an2-ni lai5.

Koh-chai3, chin-li2 si7 chhiaN2 chit8 piN , li7-ek cho3 thau5-cheng5; sou2-i2 tai7-khai3 e5 lang5 to si7 ko2-chhiaN2 hou5-tou5. Long2 si7 khioh kou2-cha2 lang5 e5 chau-phoh, m7-kaN2 chhut-lat8 sin-khui pat8-tiau5 e5 ho2-lou7 , hoat-beng5 khah-chhim e5 chin-li2. Sou2-i2 na7 kong2 thak8-chheh, chiu7-si7 Su3-su , Ngou2-keng, Kou2-bun5;long2 si7 kui2-na7 chheng-ni5 e5 hoe3-te2. Hit kui2-pun2 chheh, m7-na7 chheh-phoe5 ju2-ju2 kau3 iuN5-kou5-kou5, lai7-bin7 e5 ji7 ia7 i2-keng hou7 cheng3-lang5 e5 chhiu2-sioh8 kou5 kau3 beh bo5 beng5 khi3. Lan2 kong2 pian3-oaN7 chin3-pou7 si7 oah8-mia7 te7-it e5 tiau5-kiaN7. Li2 khoaN3 , lan2 e5 hak8-bun7 si7 kin7-kin7 han7-tiaN7 ti7 hit kui2-pun2 chheh, oah8-mia7 ti7 to2-loh8, neh? M7-na7 an2-ni, iau2-ku2 u7 chin-che7 e5 siau2-jin5, m7-na7 i bo5 khoaN3 chin-li2 tang7, bo5 beh chhut-lat8 khi3 kiu5 sin, chiu7-si7 cheng5 e5 gau5-lang5 khou2-sim sou2 hoat-beng5- -e5, i to m7 seng5-sim siu2, hoan2-tng2 ui7-tioh8 chit8-si5 ka-ti7 e5 li7-ek, chiong tit8-tit8 e5 chin-li2 au2-cho3 kui2-na7 chat, cho3 i koe3-kio5 e5 koaiN2-a2. Ai5- -ah! Tai5-oan5 e5 hak8-bun7 si7 si2 a2-si7 oah8?

Te7-ji7 , chhiaN2 kap tai7-ke lai5 siuN7 lan2 Tai5-oan5 e5 chong-kau3. Lan2 Tai5-oan5 e5 chong-kau3 si7 oah8 a2-si7 si2? Liat8-ui7 chhi3-siuN7 khoaN3. Lan2 tong5-pau e5 tiong-kan bong7 Put8-kau3 e5 ia7 u7, hong7 To7-kau3 e5 ia7 u7 , hong7 Ki-tok-kau3 e5 ia7 u7; pai3 chiong2-chiong2 e5 chap8-chhui-sin5 ia7 si7 u7; koh-chai3 liah8 Khong2-chu2 cho3 Sin5 ti7-teh pai3 e5 ia7 si7 u7. Siok8-gu2 kong2, 『Cheng5-li2 u7 chit8, si7 bo5 nng7.』Chiah-che7 hang7 chong-kau3 e5 tiong-kan tek-khak u7 tioh8- -e5, ia7 u7 m7-tioh8- -e5. Tioh8 m7-tioh8, lan2 ti7-chia chhiaN2 mai3-tit lun7; lan2 chhiaN2 chiau3 kok-lang5 sou2 sin3-e5 , long2 ka7 i jin7-cho3 tioh8. Lan2 sou2 ai3 lun7- -e5, chiu7-si7 koh-lang5 sou2-sin3 e5 chong-kau3 si7 oah8 a2-si7 si2?

Chhi3-siuN7-khoaN3 , sim2-mih8 si7 chong-kau3? Lan2 na7 hian ji7-tian2 khi2- -lai5 khoaN3, chiu7 chai-iaN2 『Chong』si7 『Chu2 』e5 i3-su3, iah8 『Chu2 』chiu7-si7 choan chu2 chit8-hang7 e5 i3-su3. 『Kau3 』chiu7-si7 ka3-si7 e5 i3-su3. Sou2-i2 thang chai 『Chong-kau3 』nng7-ji7 hap8 cho3-hoe2 e5 i3-su3, chiu7-si7 『Choan2-chu2 chit8-hang7 e5 ka3-si7.』Kong2 chit8 ku3 khah-beng5, Chong-kau3 chiu7-si7 lang5 choan-sim khian3-seng5 keng3-pai3 Sin5 , the2-liong7 Sin5 e5 i3-su3, hian3 ka-ti7 chit8 sin siu2 Sin5 e5 ka3-si7, cho3 Sin5 e5 su7-giap8. E7-tit chiau3 an2-ni cho3, ka-ti7 e5 sim-koaN-te2 long2 bo5 hun-ho5 e5 gi5-ga7, chiong choan-sim choan5-mia7 long2 kau-tai7 hou7 Sin5 chiang2-koan2, chit8-sut8-a2 to m7-kaN2 theh8-chhut ka-ti7 e5 su-sim. Tui3 an2-ni chu7-jian5 chiu7 e7 seN-chhut chin toa7 e5 peng5-an. Chit khoan2 e5 chong-kau3 , chiah si7 u7 oah8-mia7 e5 chong-kau3.

Chai7 lan2 Tai5-oan5 sou2-u7 che7-che7 hang7 e5 chong-kau3, lau2-sit kong2, tui3 kin-te2 i2-keng chiu7 chho3-gou7- -e5 si7 chin-che7, chiu7-si7 i sou2 keng3-pai3 e5 Sin5 m7-tioh8 e5 u7 chin-che7. Chit uh5ang chiau3-sit8 tioh8 ai3 gi7-lun7 chin, iu-ui7 kiaN-cho3 gi7-lun7 liau2 siuN khoah, tian-to2 khah m7-ho2, sou2-i2 chiau3 teng2-bin7 e5 iok-sok chit-tiam2 chhiaN2 mai3 kong2, Lan2 kan-ta lai5 khoaN3 teh pai3 e5 lang5, pai3 liau2 sim2-mih8 khoan2 , si7 oah8 e5 pai3-hoat, a2-si7 si2 e5 pai3-hoat?

Te7-it, pai3 e5 lang5 bo5-beng5 i sou2 pai3 e5 Sin5 si7 sim2-mih8. ChaiN2-iuN7 i thai3 tioh8 keng3-pai3 hit e5 Sin5, pai3 e5 lang5 kap Sin5 si7 u7 sim2-mih8 koan-he7 . Pai3 e5 lang5 chit-tiam2 long2 bo5 beng5uek8 si7 khah-che7; put-ko3 si7 kan-ta thiaN-kiN3 lang5 kong2 Koan-im khah u7 siaN3, chiu7 pai3 Koan-im; thiaN-kiN3 Ma2-chou2 khah u7 siaN3, chiu7 pai3 Ma2-chou2; ThiaN-kiN3 tioh8 he7 Seng5-hong5 , chiu7 pai3 Seng5-hong5. Na7 kong2 si7 hoan7-tioh8 to2 chit8-hng e5 Ong5-ia5 iah8 chiu7 khi2-lang5 khi2-be2 beh chhiaN2 Ong5-ia5 , kan-ta loan7-pai3 chit8-tiuN5. Hit sian Sin5 e5 chi2-i3 si7 ti7 to2-loh8, pai3 e5 lang5 long2 bo5 the2-thiap, long2 bo5 ti3-i3 beh chun-siu2. 

Ka-ti7 cho3-ho2 a2-si7 cho3-phaiN2 ,u7 choe7 a2-si7 bo5 choe7 , e7 kham-ti Sin5 e5 ai3-sioh po2-hou7 a2-si7 be7, long2 bo5 siuN7 ; kin7-kin7 siuN7 cho3 u7 sio-kim chiu7 tek-khak u7 po2-pi3, loan7-loan7 pai3 , loan7-loan7 kiu5, chiu7-si7. Sio chit8-pah kim , tiam2 chit8-tui3 chek, chhah saN-ki hiuN; iah8 chiu7 beh kiu5 seN-kiaN2, seN-sun, choan5-ke peng5-an tng5 hoe3-siu7.

U7-e5 he7, kong2 , Chit-tu3 chiN5 na7 po2-pi3 than3 koe3-chhiu2 , chiu7 beh cho3 hi3 lai5 sia7; khah hiong-thai2- -e5, ia7 u7 he7; na7 e7 poah8 iaN5-kiau2 , chiu7 beh thai5-ti to2-iuN5 lai5 keng3-hian3. Siat-su2 ti7 Sin5 e5 bin7-cheng5 teh he7 hiah e5 oe7, mai3-tit tiam3 ti7 chhu3-lai7 liam7, na7 khui-siaN kong2 beng5-beng5 hou7 lang5 thiaN , ka-ti7 be7 siuN7 kian3-siau3 e5 lang5 , m7-chai u7 kui2-e5! Chit-khoan2 kiam2 m7-si7 liah8 Sin5 chun2-cho3 chiah8-chiN5-koaN teh khoan2-thai7 mah?

Ui7- tioh8 ka-ti7 e5 li7-ek tui3 Sin5 teh keng3-hian3, kap phaiN2 peh-seN3 teh siap ok koaN-li7 e5 au7-chhiu2 u7 sim2-mih8 cheng-chha? Chit-khoan2 e5 sim-li2 kiat-kiok8 si7 si2 a2-si7 oah8, goan7 lan2 chhim-chhim ai3 seng2-chhat! Koh chhiaN2 tai7-ke lai5 khoaN3 hoe5-siuN7 , to7-su7 , tang5-ki , ang-i5 e5 sou2-kiaN5 sou2-cho3 si7 chaiN2-iuN7?

Chiah e5 lang5 si7 ti7 Sin5 kap lang5 e5 tiong-kan, chit8-peng5 the3 Sin5 thoan5 chi2-i3, chit8-peng5 the3 lang5 hok8-sai7 Sin5, piau2-beng5 lang5 e5 sim-goan7, hou7 lang5 e7 thang khah-khoai3 chiap-kin7 Sin5. Sou2-i2 hit ho7 su7 chiu7 tioh8 chin-chiaN3 chheng-khi3 u7 tek-heng7 e5 lang5 chiah e7 kham-tit tng. Sek-khia, Ia5-sou2, chiu7-si7 chit khoan2 lang5 e5 choe3 li2-siong2 , choe3 ho2 e5 bou7-hoan7. Sek-khia ui7-tioh8 ai3 chin7 i e5 pun2-hun7, ong5-kiong m7-kaN2 toa3, hong5-te3-ui7 m7-kaN2 che7, lak8-chap8 goa7 ni5 e5 tiong-kan siu7-liau2 bo5-han7 e5 hong-song, kiaN5-soa2 pian3 thiN-kha-e7 soeh-beng5 kiu3-khou2 kiu3-lan7 e5 chin-li2. Na7 lun7 Ia5-sou e5 it-seng, si7 iau2-ku2 khah hou7 lan2 thang kam2-kek, I ui7-tioh8 beh thoan5 ThiN e5 chi2-i3 , ai3 kiu3 choan5-jin5-lui7 put-lun7 sim2-mih8 kok e5 lang5 chhut choe7-ok, jit8-jit8 kiaN5 ho2-su7, pang-chan7 kan-khou2 lang5. Lang5 u7 oan3-hin7 I, khun2-tiok8 I, I ia7 tek-khak bo5 hin7-lang5. Kau3 boe2 hou7 lang5 teng3-si2 ti7 Sip8-ji7-ke3 , hou7 lang5 iong7 chhiuN-to chhak8 heng-kham2; khui3-si beh tng7 e5 si5-chun7, I iau2-ku2 si7 m7-kaN2 be7-ki3-tit Sin5, iau2-ku2 si7 the3 lang5 kiu5 sia3-choe7, iau2-ku2 si7 choan-sim kiaN5 jin5-ai3. Chong2-si7 hian7-si5 chai7 lan2 Tai5-oan5 e5 hoe5-siuN7 , to7-su7 , chit cheng2-lui7 e5 lang5 sou2 cho3 sim2-mih8 khoan2 , bian2 kong2 hou7 lan2 chin thang siong-sim thou2 toa7-khui3, chiu7-si7 Ki-tok kau3-hoe7 e5 thoan5-to7 sian-seN khah-che7 e5 sou2-cho3 si7 sim2-mih8 iuN7? Hoe5-siuN7 kap to7-su7 khiok si7 kap in be7 pi2-tit, m7-ku2 in e5 chhui3-lai7 sou2 liam7 e5 keng-bun5 kap in e5 kha-chhiu2 sou2 cho3 chhut-lai5 e5 su7-chek, pi2-kau3 khoaN3 si7 chaiN2-iuN7 khah che7? In sou2-kong2 kap sou2-cho3 e5 kiam2 m7-si7 toa7-toa7 bo5 sio-siang7?

Ai5 - -ah! Chit cheng2-lui7 e5 kang sit8-chai7 si7 se3-kan choe3 toa7 e5 thian-chit. Kho2-lin5! Chai7 lan2 Tai5-oan5 soa3 chha-put-to si7 pian3-chiaN5 chhin-chhiuN7 chit8 hang7 than3-chiN5 e5 seng-li2.

Chit-phiN i2-keng lun7 thai3-tng5 liau2, phah-sng3 m7-bian2 koh kong2 sim2-mih, liat8-ui7 ia7 i2-keng kau3-giah8 beng5-pek8 liau2. Chong2-si7 chhiaN2 koh hou7 goa2 kong2 chit8-ku3 cho3 chit-phiN e5 chong2-kiat. Goa2 kong2 , kin-a2-jit8 e5 Tai5-oan5 si7 chhin-chhiuN7 chit8-phian3 e5 thiong-pou. Thiong2-pou! Thiong2-pou si7 siaN2 sou2-chai7? Thiong2-pou chiu7-si7 si2-khui lah, chiu7-si7 bo5 oah8-mia7 e5 sou2-chai7. Liat8-ui7 e5 tiong-kan kiam2-chhai2 u7 lang5 beh me7 goa2 kong2 siau2-oe7! Goa2 m7-si7 kong2 siau2-oe7 , si7 kong2 sit8-chai7. ChhiaN2 thiaN goa2 hun-thiah.

Liat8-ui7 , thiong2-pou sou2 u7-e5 si7 sim2-mih8? Bong7! Kut-thau5! Teh noa7 e5 sin-si!!! Chiah-e5 i2-goa2 iau2-u7 sim2-mih8 bo5? U7, ia7 u7 chheN-chhau ti7-teh io5-hong, thang5 ti7-teh chhia, choa5 ti7-teh so5, kau2 ti7-teh phiN7, lai7-hioh8 ti7-teh khou, teh seh8 . I2-goa7 na7-si7 iau2-u7 chiu7-si7 kui2-e5-a2  in2-hun5 tham3-bong chhi-chham2 e5 lang5 na7-tiaN7. Chai7 thiong2-pou si7 bo5 u7 oah8-mia7 lah, bo5 u7 oah8-tang7 khoai3-lok8 nga2-ti3 sun5-kiat e5 oah8-mia7, kan-ta si7 peh8-kut si2-si2 hoe3-bong7 pian3-pian3 moa2-moa2 si7. Chong2-kong2 ,thiong2-pou si7 u7-heng5 bo5-mia7 e5 sou2-chai7.

Goa2 kong2 hian7-si5 lan2 Tai5-oan5 kho2-pi2 chhin-chhiuN7 chit8-phian3 e5 thiong2-pou . chiu7-si7 ai3 kong2 chai7 lan2 Tai5-oan5 hian7-si5 kan-ta u7 heng5-sek bo5 cheng-sin e5 i3-su3. Tai7-ke na7 liah8-chin kiam2-tiam2 khoaN3 , phah-sng3 tek-khak e7 kap goa2 tong5-kam2. Goa2 koh chhi3 ki chit8-nng7 hang7 cheng3-beng5 khoaN3. Liat8-ui7 chhiaN2 khoaN3 lan2 e5 hi3. Lun7 cho3-hi3 khiok toa7 pou7-hun7 si7 beh hou7 lang5 khoaN3 hoaN-hi2, chong2-si7 hi3 e5 hau7-ko2 m7-na7 kan-ta an2-ni, hi3 e7 iong2 lang5 e5 seng3-cheng5, tiong2 lang5 e5 kian3-sek, si7 chit8-cheng2 sia7-hoe7 kau3-hoa3 e5 ki-koan. M7-ku2 , li2 khoaN3 , lan2 Tai5-oan5 hian7-si5 e5 hi3 si7 chaiN2-iuN7? Cho3-hi3 e5 lang5 ka-ti7 u7 kam2-kak chit8 e5 toa7 su2-beng5, bo5? Cho3-hi3- -e5 u7 liau2-kai2 i sou2 cho3 tak8-chhut hi3 e5 iau3-tiam2 oah8-mia7, bo5? Bo5 lah! m7-na7 i be7-hiau2 che, chiu7-si7 i sou2 kong2 e5 khau2-peh8 sou2 chhiuN3 e5 khek-bun5, e7 beng5-pek8 e5 m7-chai u7 kui2 lang5? Chiu7-si7 khoaN3-hi3 e5 lang5 ia7 si7 chit-iuN7 . PeN5-kha e5 lang5 kho2-pi2 ah-a2 teh thiaN lui5, peN5-teng2 iu7 oan2-jian5 chhin-chhiuN7 chit8 kun7 siau2-lang5 teh loan7-choh8. Sou2 poaN e5 chhut-thau5 iu7 si7 chhian-phian it-lut8 choan5 bo5 pian3-oaN7 kap chin3-pou7, long2 si7 kui2-pah ni5 cheng5 e5 ku7 hoe3-sek. Koh-chai3 chhiaN2 thiaN lan2 e5 im-gak8 khoaN3, hian5-phou2 na7 m7-si7 『Toa7 khui-mng5, 』chek-si7 『Chiong-kun-leng7;』Pak-koan2 chiu7-si7 『Thian-sui2-koan.』Ban7-hang7 to long2 si7 kap Han3-ioh8 siang7 chit8 khoan2 , long2 si7 chun-siu2 kou2-hoat che3-cho7- -e5 , m7-na7 si7 ta-so3 bo5 bi7-sou3, ki5-sit8 long2 si7 seN-phu2 chhau3-sioh8 lah!

Liat8-ui7 hiaN-ti7 chi2-moe7 ! goa2 m7-si7 ai3 loan7-kong2 , lau2-sit8 goa2 si7 bo5-ta5-oa5. Goa2 taN put-jim2 koh ke kong2, chi2 goan7 tai7-ke sio-kap toa7 koat-sim, gian2-kiu3 chu7-sin chin3-chhu2 e5 hong-hoat, boh8-tit ka-ti7 loe2-chi3, boh8-tit ban7-hang7 kan-ta sun5-kui to7-ki2 kiah8 hiuN toe3-pai3. Na7-si7 an2-ni tai7-ke beh chin3-pou7, e7 thang kap lang5 tang5-che7-khia7, tek-khak si7 bo5 loa7-ku2. Ai5 --ah!Liat8-ui7 , lan2 na7 beh koh m7-si7 an2-ni cho3 , na7 koh m7 si5-si5 chu3-i3 ka-ti7 kai2-kek oaN7-sin, kan-ta gong7 siu2 chiong5-chian5 e5 hoat-tou7, chai chit-e5 jit8-jit8 chin3-pou7 e5 se3-kai3 , lan2 tek-khak tioh8 cho3 lang5 e5 boe2-au7 to2-teh hou7 lang5 thoa. Liat8-ui7 , lan2 e5 chou2-sian sou2 pang3 hou7 lan2 e5 bun5-beng5 ki-giap8 , sit8-chai7 si7 pi2 pat8-lang5 e5 u7 khah-sui2 khah-toa7. M7-ku2 chhut lan2 au7-tai7 chiah e5 put-siau3 kiaN-sun kan-ta e7-hiau2 khun3, chiah8, che7; be7-hiau2 lo5-lek8 keng-eng5 hou7 i sui2 koh-khah sui2 , toa7 koh-khah toa7. Chit8-peng5 , lang5 si7 na2 kou-ta na2 ng5-sng; chit8-peng5 , ki-giap8 si7 na2 hong-hoe3 na2 phoa3-sng, oan2-jian5 chhin-chhiuN7 ho2-giap8-lang5 e5 liau2-boe2-kiaN2 . Lang5 kan-ta to2 tiam3 bin5-chhng5 teh lan2-si, toa7-chhu3 pang3 teh hou7 hong-soa eng, ti-tu keN-bang7 , chiau2-a2 choh-siu7, peh8-hia7 chhng2-khang; bo5 loa7-ku2 na7 m7-si7 toa7-chhu3 to2 loh8-lai5, ka7 i kham3-bat8-khi3, tek-khak ia7-si7 hou7 soaN -khim5 ia2-siu3 ka7 i thoa-khi3 chiah8.

Ai5 --ah taN lan2 beh chaiN2-iuN7 chiah ho2, neh? Tai5-oan5 taN tioh8 chaiN2-iuN7 chiah e7 thang tui3 ti7 beh si2 , koh lai5 oah8?

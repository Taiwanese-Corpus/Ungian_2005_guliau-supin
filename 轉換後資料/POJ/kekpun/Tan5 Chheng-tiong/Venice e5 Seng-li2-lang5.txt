Venice E5 Seng-Li2-Lang5
Tan5 Chheng-tiong ek8
(HOAT-TENG5) SHAKESPEARE
Su7
Chit pun2 si7 Tam7-chui2 Sun5-tek Lu2-chu2 Tiong-hak8-hau7 e5 Hau7-tiuN2 Tan5 Chheng-tiong Sian-siN, tui3 SHAKESPEARE, “THE MERCHANT OF VENICE” hoan-ek8--e5.  Ti7 chia chhim-chhim ai3 ka7 i seh to-sia7.
Chit pang Chheng-lian5 Thoan5-khe3 Lim5-si5 Chong2-hoe7 chu7-chip8 ti7 Tai5-tiong e5 si5, u7 gi7-koat ai3 chiong chit pun2 kin2-kin2 in3, ai3 hu3 ni5-be2, ng3-bang7 choe7-choe7 ui7 e5 thoan5-khe3 e5 bun5-ge7-pou7, ti7 Kiu3-chu2 tan3 e5 si5 oe7 chu3-bun5 lai5 eng7.
Beng5 Iu2-tek,
T.K.C. Beng5-u7 Chong2-kan3-su7.
Tai5-pak 10 geh8 12 jit8 1950
 
“Venice e5 Siong-jin5” Khai3-iau3
Venice e5 seng-li2 lang5 Antonio khoaN3-kiN3 i e5 chhin-iu2 Bassanio ai3 beh khi3 Belmont kiu5-hun ti7 chit8 e5 chin ho2-giah8, siong7-chhiaN2 chin sui2 e5 sio2-chia2 mia5-kio3 Portia, u7 khiam3-eng7 chiN5-hang7, sim-koaN chin kan-khou2, put-chi2 tong5-cheng5 i, chong2-si7 tu2-tng7 i pun2-sin bo5 hian7-kim, sou2-i2 u7 khi3 ka7 i peng5-si5 put-chi2 iam3-ouN3, hit e5 pang3 tang7-lai7 e5 Iu5-thai3 lang5, kio3-choe3 Shylock, beh ka7 i chioh 3000 ducat lai5 hou7 i.  Chong2-si7 chit e5 Shylock siong5-siong5 bat hou7 chiah e5 Christian bu2-jiok8, chau-that i, ma7 i pang3 tang7-lai7; sou2-i2 sim-toe2 chin bo5 hoaN-hi2, chhe7 ki-hoe7 beh ka7 in po3 oan-siu5.  Chin tu2-ho2, tu2-tng7 Antonio lai5 beh ka7 i chioh 3000 ducat, i sui5-si5 tah-eng3 i, kong2 i bo5 beh ka7 i theh8 tang7 e5 li7-sek, kan-ta tioh8 lip8 khoe3-iok sia2 beng5, na7-si7 ke3 ki5-han7 e5 si5, tioh8 chiong i seng-khu e5 bah chit8 kun lai5 choe3 kho-liau7. 
Au7-lai5 Bassanio kiu5-hun ti7 Portia e5 sio2-chia2 e5 su7, tit-tioh8 seng5-kong, soa3 seng5-hun, ia7 siang7 hit-si5 i e5 peng5-iu2 Gratiano ia7 kap Nerissa kiat-hun. Tai7-ke teh hoaN-hi2 e5 tiong-kan, hut-jian5 siu-tioh8 Antonio e5 phoe kong2: ─ I e5 siong-chun5 u7 kong3-phoa3, u7 tu2-tioh8 pho3-san2 e5 un7-beng7, siong7-chhiaN2 tui3 Shylock chioh hit tiau5 che3-bu7 ia7 boan2-ki5, boe7-tit-thang heng5, sou2-i2 Shylock u7 sou3-siong7 ti7 hoat-teng5, iau3-kiu5 beh chhu2 i seng-khu chit8-kun e5 bah.  Bassanio ui7-tioh8 beh kiu3 i e5 chhin-iu2 Antonio, chiu7 koaN2-kin2 tng2-khi3 Venice.  I e5 bou2 Portia sim-lai7 ia7 u7 phah-sng3 e5 sou2-chai7, chiu7 ka2-chong lam5-chu2, chheng choe3 Padua e5 Bellario phok-su7 e5 tai7-li2; toa3 Nerissa ke2-choe3 i e5 su-ki3, ia7 koaN2-kin2 khi2-sin khi3 Venice e5 hoat-teng5, Portia eng7 sim2-mih8 ki5-ti3 lai5 kiu3 i e5 tiong7-hu e5 chhin-iu2 Antonio. Ti7 chit-tiuN5 chin chhut-mia5 e5 tiuN5-bin7, chiu7-si7 Venice e5 hoat-teng5 teh-beh lai5 kai2-koat.  Chit chhut iu5-goan5 si7 Eng-kok e5 bun5-ho5 Shakespeare chok--e5.
 
Venice e5 Hoat-teng5
Kong-chiok, Kui3-chok8, Antonio, Bassanio, Gratiano, Salerio i2-kip8 ki5-thaN chhut-tiuN5.  
Kong-chiok: Antonio u7 chhut-teng5 a2 bo5?
Antonio: U7, Kok-ha7, ti7-chia.
Kong-chiok: Goa2 thoe3 li2 chin kho2-lin5, in-ui7 li2 ui7-tioh8 beh tap-pian7 chit e5 boe7-oe7 lin5-bin2 lang5, bo5 chit8-sut-a2 chu5-pi sim, hui-to7 e5 ok-han3, bu5-cheng5 e5 goan5-ko3, chiah tioh8 lai5 hoat-teng5.
Antonio: ThiaN-kiN3 kong2 Kok-ha7 ui7-tioh8 chit chan5 su7 put-chi2 chhut-lat8 lai5 khou2-khng3 goan5-ko3, chong2-si7 i chit8-sut-a2 beh thiaN, siong7-chhiaN2 put-lun7 ju5-ho5 hoat-lut8-siong7 e5 chhiu2-toaN7, boe7-tit-thang kiu3 goa2 thoat-chhut i e5 tok8-sim e5 hoan7-ui5, sou2-i2 goa2 i2-keng chap8-hun jim2-nai7 kiong5-chi3 lai5 ti2-khong3 i e5 loan7-pou7, eng7 leng2-cheng7 e5 sim-koaN, toa7 e5 kak-gou7 beh jim2-siu7 i e5 chan5-gek8 e5 hui-ui5.
Kong-chiok: Lin2 chit8 e5 khi3 tiau3 hit e5 Iu5-thai3 lang5 jip8-teng5.
Salerio: I ti7 mng5-goa7 teh tan2. Ah!  Kok-ha7, i chit-chun7 jip8-teng5 lah! (Shylock jip8-tiuN5)
Kong-chiok: Siam2-khui, hou7 i thang khia7 ti7 pun2-koaN e5 bin7-cheng5. (Tui3 Shylock) Shylock ah, lang5-lang5 to teh siuN7, goa2 ia7 si7 an2-ni, ti7 chit e5 su7-be2, kiat-kiok8 li2 teh-beh kai2-oaN7 li2 kau3 taN sou2 khng3 phaiN2 e5 sou2 siuN7, pi2 hit-si5 li2 sou2 chheng2-kiu5, khoaN3 liau2 chin ki5-koai3, chin chan5-jim2 e5 su7; li2 teh-beh eng7 koh-khah ki5-koai3 e5 khoan2-sit lai5 piau2-si7 li2 e5 chu5-pi kap lin5-bin2; ia7 li2 sou2 iau3-kiu5 e5 kho-liau7, chiu7-si7 chit8 e5 sin3-sit8 e5 seng-li2 lang5 e5 bah chit8-kun, put-tan3 li2 bo5 beh kiong5 chheng2, kau3 be2 soa3 siu7 jin5-cheng5 chu5-ai3 e5 kam2-tong7, lai5 bian2-tu5 hit e5 kho-liau7, m7-na7 an2-ni, goan5-kim li2 ia7 beh ka7 i kiam2-chio2 toa7-pou7-hun7.  Kun7-lai5 pi7-ko3 e5 
 
sin-chiuN7, liok8-siok8 lui2-chip8 e5 sun2-sit, li2 beh eng7 lin5-bin2 e5 bak8-chiu lai5 khoaN3; sit8-chai7 kan-ta an2-ni e5 sit-pai7 i2-keng kau3-giah8 ap-to2 chit e5 sin-siong, lian5 hit khoan2 sim-koaN bu5-cheng5 chhin-chhiuN7 thih-chioh8 e5 lang5, a2-si7 bo5 koan3-si3 ti7 chu5-pi chhin-chhiat e5 su7, hiah e5 goan2-kiong5 e5 Thou2-ni2-ki5 lang5, a2-si7 That8-tan2 lang5, na7 khoaN3-kiN3 chit khoan2 chong7-thai3, un2-tang3 beh siN-khi2 chit8 phiN3 tong5-cheng5 e5 sim-liam7!  Pun2-koaN i2-kip8 it-tong5 teh ki5-thai7 li2 teh-beh eng7 chin un-sun5 e5 oe7 lai5 tap-pian7 siaN2 khoan2?  Iu5-thai3 lang5 ah!
Shylock: Lun7 goa2 e5 chun5 i3, i2-keng siong7-sin liau2!  Goa2 u7 ki2 seng3-jit8 lai5 chiu3-choa7, tiaN7-tioh8 iau3-kiu5 chiau3 cheng3-su-bin7 sou2 ki3-beng5, chiu7-si7 lang5-bah chit8-kun.  Ka2-su2 Kok-ha7 na7-si7 ku7-choat8 bo5 beh hou7 goa2 e5 si5, chiu7 Kok-ha7 li2 tui3 goa7-kok lang5 sou2 hou7 in e5 tek8-hu2, i2-kip8 li2 sou2 koan2-hat Venice hu2 chu7-iu5 e5 teng2-bin7, un2-tang3 oe7 hoat-seng toa7 e5 gui5-hiam2.  Kiam2-chhai2 Kok-ha7 teh-beh mng7, siaN2-su7 goa2 m7-tih8 saN-chheng “ducat”, hoan2-tng2 beh tih8 chit8-kun bo5 lou7-eng7 e5 bah ia7 kaN2! Chong2-si7 che goa2 khiok m7-bian2 in3-tap, na7 ai3 chai, thang kong2 si7 goa2 e5 sim-koaN chit8-si5 sou2 ai3, an2-ni kaN2 u7 liau2-kai2!?  Ka2-su2 goa2 e5 chhu3 u7 hou7 chit8 chiah niau2-chhu2 khou2-chhou2, ui7-tioh8 beh tok8-sat hit chiah niau2-chhu2, goa2 hoaN-hi2 lai5 siau-hui3 saN-chheng ducat e5 si5, siaN2 khoan2?!  Li2 beh chaiN2-iuN7 lai5 tap-pian7?!  U7 lang5 bo5 ai3 khoaN3 khui-chhui3 e5 ti; ia7 u7 lang5 khoaN3-tioh8 niau oe7 khi2-siau2, koh-chai3 u7 lang5 thiaN-tioh8 hong-tek8 e5 siaN ia7 oe7 hoat-kong5, che kiu3-keng3 si7 lang5 e5 seng3-phiah, ia7 chiau3 hit e5 lang5 e5 seng3-phiah e5 chi2-hui khoaN3 i e5 sou2 ai3 si7 sim2-mih8, i e5 khi3-hun chiu7 hiong3 hit peng5, na7 bo5 ai3--e5, chiu7 oat8 hong-hiong3 ti7 pat8-ui7.  Sou2-i2 tui3 ti7 Kok-ha7 goa2 ia7 beh an2-ni lai5 tap-pian7.  SiaN2-su7 lang5 khoaN3-kiN3 khui-chhui3 e5 ti, chiu7 tong3-boe7-tiau5?  SiaN2-su7, put-tan3 si7 bo5 hai7, hoan2-tng2 iu2-ek e5 niau ia7 bo5 ai3 khoaN3? Ia7 thiaN-tioh8 iuN5-mng5 choe3 e5 hong-tek8 chaiN2-iuN7 chiu7 tong3-boe7-tiau5?  Chong2 kong2, ka-ki7 e5 kam2-chhiok siu7 chou2-gai7 e5 si5, un2-tang3 oe7 ham7-loh8 ti7 oh-tit siam2-pi7, oe7 hai7-tioh8 pat8 e5 kam2-chhiok e5 thi2 jiok8, an2-ni lun7 hit tiam2, boe7-tit-thang lai5 khak-teng7 hit e5 li2-iu5; siang7 chit8-iuN7, goa2 ia7 bo5 u7 sim2-mih8 li2-iu5 thang kong2, siong7-chhiaN2 ia7 bo5 siuN7 beh tap-pian7!  Goa2 tui3 pi7-ko3 the5-chhut iau3-chheng2 chit8 khoan2 sih8-pun2 e5 sou3-siong7, kiu3-keng3 si7 goa2 tui3 ti7 pi7-ko3 u7 khng3 siok-oan3 kap liam5-ok ti7-teh, chhut chit hang7 i2-goa7, si7 bo5 u7 sim2-mih8 pat8 khoan2 e5 li2-iu5 ti7-teh! An2-ni kaN2 u7 liau2-kai2 chiah tioh8!?
 
Bassanio: Li2 chit khoan2 bu5-cheng5 e5 lang5!  An2-ni kiam2 oe7 choe3 li2 tap-pian7 li2 chan5-gek8 e5 hiong5-pian7 e5 pian7-kai2 mah !?
Shylock: Goa2 bo5 hit khoan2 gi7-bu7 tioh8 tap-pian7 hou7 li2 hoaN-hi2!
Bassanio: Lang5 kiam2 long2-chong2 hai7-si2 in sou2 bo5-ai3--e5 mah!?
Shylock: Lang5 tak8 e5 kiam2 u7 oan3-hun7 in sou2 bo5-ai3--e5 mah!?
Bassanio: Put-khoai3 e5 kam2-cheng5 kap oan3-hun7 e5 kam2-cheng5 bo5 tek-khak si7 siang7 chit8-iuN7!
Shylock: EhN!  Li2 ai3 hou7 tok8-choa5 ka7 li2 ka7 nng7-pian3 mah?
Antonio: Bassanio, li2 tioh8 siuN7, li2 si7 teh kap bu5-cheng5, khek-pok8 e5 Iu5-thai3 lang5 gi7-lun7!  Li2 na7 oe7 soat-hok8 i e5 sim-koaN, li2 ia7 kho2-i2 khia7 hai2-piN beng7-leng7 toa7-iuN5 e5 toa7-eng2 piN3 choe3 soe3 e5 eng2 ia7 thang kap chhai5-long5 ke3-kau3, khoaN3 i siaN2-su7 ka7-si2 iuN5-bu2, ia7 pang3 ku3-chai7 iuN5-kiaN2 hau2 beh chhe7 i e5 lau7-bu2!  Iah8 ma7 oe7 thang kim3-chi2 soaN-teng2 be2-liu e5 chheng5-peh-chhiu7, hou7 toa7-hong chhe lai5 chhut toa7 e5 siaN.  Ki5-thaN bo5-lun7 sim2-mih8 ui5-lan5 e5 su7 ia7 oe7 chiaN5!  Sit8-chai7 ti7 chit e5 se3-kan bo5 chit8 hang7 pi2 beh iong5-ho5 Iu5-thai3 lang5 e5 sim-koaN khah ui5-lan5 e5 su7!  Sou2-i2 bo5 pit-iau3 koh kong2-khi2, boh8-tit koh gi7-lun7 khah ho2, leng7-kho2 chhu2 kan2-tan e5 chhiu2-siok8 koaN2-kin2 lai5 siu7 chhai5-phoaN3, thang hou7 Iu5-thai3 lang5 boan2-chiok i e5 sou2 ai3!
Bassanio: Beh heng5 li2 e5 3000 ducat, ti7 chia u7 toa3 6000 lai5, beh siu bo5?
Shylock: Ka2-su2 li2 e5 6000 ducat e5 tiong-kan, mui2 chit8 e5 ducat phoa3 choe3 6 phiN3, ia7 kok phiN3 chiaN5-choe3 chit8 ducat goa2 ia7 bo5 siuN7 beh siu.  Goa2 iau3-kiu5 chiau3 cheng3-su bin7 lai5 li2-heng5,
Kong-chiok: Li2 bo5 kiaN5 chu5-pi, hit-tiap8 li2 na7 khiam3-eng7 chu5-pi e5 si5 beh chaiN2-iuN7?
 
Shylock: Lang5 na7 bo5 oai-ko chhih8-chhoah8, u7 sim2-mih8 thang kiaN chhai5-phoaN3 e5 su7?  Goa2 sou2 iau3-kiu5 chit8-kun e5 lang5 bah si7 chin ko-ke3 lai5 boe2--e5, si7 goa2 e5 sou2-iu2-but8, sou2-i2 bo5 tit-tioh8 boe7 boan2-i3.   Li2 na7-si7 kong2 m7 hou7 goa2 e5 si5, chiu7 li2 e5 kok-ka sou2 teng7 e5 hoat-lut8, si7 kap bo5 siang7 chit8-iuN7!  Ia7 Venice e5 cheng3-leng7 si7 kui khang-khang!
Kong-chiok: Goa2 eng7 Kok-chu2 e5 koan5-lek8, theng3 ho2 beng7-leng7 pi3-teng5, chong2-si7 u7 chhiaN2 chit8-ui7 phok-hak8 e5 phok-su7, kio3-choe3 Bellario, lai5 kai2-koat chit chan5 su7, i kin-a2-jit8 oe7 lai5.
Salerio: Kok-ha7, tu2-chiah tui3 Padua u7 su2-chia2 toa3 phok-su7 e5 su-sin3 lai5 ti7 mng5-goa7 teh theng3-hau7.
Kong-chiok: Na7-si7 an2-ni, su-sin3 theh8--lai5, ia7 chhiaN2 su2-chia2 jip8--lai5. (Nerissa, chng-choe3 hoat-lut8-ka e5 su-ki3 jip8--lai5).
Kong-chiok: HouN7!  Li2 si7 tui3 Padua, Bellario phok-su7 hia lai5 mah?
Nerissa: Si7, Kok-ha7, Bellario phok-su7 beh ka7 li2 chheng2-an, (chin3-cheng5 chiong su-sin3 hian3 hou7 Kong-chiok).
Bassanio: SiaN2-su7 li2 hiah chhut-lat8 teh boa5-to?
Shylock: Beh koah bah koh8! Khia7 ti7 hia hit e5 pho3-san2-chia2 e5 heng-kham2-bah! (pi2 ka-ki7 e5 heng-kham2).
Gratiano: Ngi7-sim e5 Iu5-thai3 lang5, li2 eng7 oe5-toe2 boa5-to, m7-tat8-tioh8 eng7 li2 sim-toe2 hit te3 teng7-chioh8 lai5 boa5, kam2 m7-si7 khah oe7 lai7 mah?  Chong2-si7 bo5-lun7 sim2-mih8 khoan2 lai7 e5 to-khi3, a2-si7 cham7 thau5-khak e5 pou2-thau5, na7 eng7 li2 toe2 chioh8 lai5 boa5, sit8-chai7 thang kiaN lang5!  Iu5-thai3 lang5 ah, bo5-lun7 sim2-mih8 ki5-goan7, kiam2 ko2-jian5 boe7 koan3-thiat li2 e5 sim-koaN mah?
Shylock: Boe7, na7-si7 siong-eng3 li2 e5 ti3-hui7 e5 ki5-to2, si7 bo5 hoat-tou7 lah!
Kong-chiok: Chiau3 Bellario chit tiuN phoe, i u7 chhui-ku2 chit8-ui7 lian5-siau3 e5 hoat-hak8 phok-su7 lai5 lan2 e5 hoat-teng5.  I ti7 to2-ui7?
Nerissa: I teh theng3-hau7 Kok-ha7 un2-chun2 i jip8 teng5.
Kong-chiok: Chin hoaN-hi2 hoan-geng5--i, lin2 kui2-na7 lang5, chiau3 le2-sou3 khi3 an3-nai7 i lai5 chit e5 sou2-chai7! (Portia jip8-tiuN5, chheng7 hoat-hak8 phok-su7 e5 hok8-chong). Oh, Sian-siN chiu7-si7 tui3 Bellario lo2-ong hia lai5--e5 mah?
Portia: ChiaN3-si7, Kok-ha7!
Kong-chiok: Chin lo5-hoan5 li2 lai5, chhiaN2 che7!  Hian7 si5 tong hoat-teng5 teh sim2-gi7 e5 an3-kiaN7, koan-he7 Goan5, Pi7-ko3 liong2-peng5 sou2 tin5-sut8 e5 su7, m7-chai li2 i2-keng thiaN-tioh8 mah?
Portia: Goa2 i2-keng chai chin siong5-se3!  Pi7-ko3 e5 seng-li2 lang5 ti7 to2-ui7? Goan5-ko3 e5 Iu5-thai3 lang5 ti7 to2-ui7?
Kong-chiok: Antonio kap Shylock, nng7 lang5 long2 chhut-lai5 thau5-cheng5.
Portia: Li2 chiu7-si7 Shylock?
Shylock: Si7, Shylock si7 goa2 e5 mia5!
Portia: Chit pang li2 sou2 the5-chhut chit e5 sou3-siong7, thang kong2 si7 ki5-koai3 e5 lah!  Chong2-si7 chhiu2-siok8-siong7 bo5 chit8-sut-a2 m7 tu2-ho2 e5 sou2-chai7, sou2-i2 tui3 Venice e5 hoat-lut8 piau2-bin7-siong7 lai5 khoaN3, si7 bo5 thang hiam5! (tui3 Antonio). Li2 e5 siN-si2 tioh8 ai3 it-jim7 ti7 goan5-ko3 chiah oe7 eng7--tit.
 
Antonio: Si7, i an2-ni chu2-tiuN!
Portia: Tui3 ti7 cheng3-su, u7 iN7-gi7 a2-bo5?
Antonio: Bo5!
Portia: Na7-si7 an2-ni, Iu5-thai3 lang5 tioh8 ai3 si-sia3 chu5-pi chiah oe7 eng7--tit.
Shylock: Si7 hou7 sim2-mih8 kiong5-pek--tioh8, goa2 tioh8 si-sia3 chu5-pi? ChhiaN2 kong2 beng5.
Portia: Sou2-ui5 chheng choe3 chu5-pi-chia2, m7-si7 kiong5-heng5 e5 seng3-chit e5 mih8. Tioh8 chhin-chhiuN7 bi5-soe3 e5 hou7, tui3 thiN loh8-lai5 toe7-bin7, lai5 lun7-tek8 thou2-toe7!  Chu5-pi u7 nng7-teng5 e5 hok-khi3, chiu7-si7 hou7--lang5-e5, kap nia2-siu7--e5, Chu5-pi na7-si7 tui3 ui2-tai7 e5 lang5 lai5 chhut, chiu7 oe7 hian2-chhut choe3 ui2-tai7 e5 hau7-ko2; koh-chai3 chu5-pi si7 pi2 ong5-koan koh-khah oe7 hou7 kun-ong5 tit-tioh8 eng5-kng. Kun-ong5 sou2 gia5 e5 chau3-pan2 (笏=hut) si7 piau2-si7 siok8-kai3 e5 koan5-lek8, si7 kiaN-hiaN5, ui-giam5 e5 goa7-bin7-tek e5 ki3-ho7, chiu7-si7 piau2-si7 kun-ong5 si7 kho2-ui3 e5 i3-gi7.  Na7-si7 chu5-pi si7 pi2 kun-ong5 sou2 gia5 e5 chau3-pan2 koh-khah u7 lat8, si7 ku-chiam3 ti7 khah koan5 e5 ui7-ti3, chiu7-si7 ku-chiam3 ti7 kun-ong5 e5 sim-cho7 si7 siok8 ti7 Thian-te3 seng3-chit e5 chit8-pou7-hun7, ji5-chhiaN2 chu5-pi lai5 tiau-ho5 kong-to7 e5 si5, hit-si5 chiah oe7 sit8-hian7 siok8-kai3 e5 koan5-lek8 kap Thian-kai3 e5 koan5-lek8 hap8-it. Sou2-i2 Iu5-thai3 lang5 ah, sui-bong2 li2 e5 pian7-lun7 si7 siok8 ti7 kong-to7, iau2-ku2 li2 chim-chiok lai5 siuN7 chit8 chan5 su7! Chiu7-si7 ti7 kong-to7 e5 lou7-siong7, bo5-lun7 sim2-mih8 lang5 si7 boe7-tit-thang siok8-choe7, lan2 tui3 Thian-te3 ai3 tit-tioh8 I sia3-choe7, tioh8 ai3 kiu5 I e5 chu5-pi.  Chiu7-si7 iu5-goan5 ka3-si7 lan2 tioh8 oh8 I si-sia3 chu5-pi.  Goa2 ui7-tioh8 beh iong5-ho5 li2 sou2 pian7-lun7 e5 kong-to7, sou2-i2 chiah an2-ni lai5 pian7-lun7. Tan3-si7 li2 na7 kiong5-tiau7 li2 e5 chu2-tiuN e5 si5, Venice giam5-cheng3 e5 hoat-teng5, tek-khak tioh8 ai3 tui3 hit e5 siong-jin5 lai5 soan-ko3 chiah oe7 eng7--tit.
Shylock: Goa2 ka-ki7 sou2 choe3 e5 su7, goa2 ka-ki7 beh taN chek-seng5!  Sou2-i2 goa2 beh chheng2-kiu5 hap8-hoat e5 chhai5-phoaN3, goa2 iau3-kiu5 chiau3 cheng3-su eng3-tong tit e5 kho-liau7, lang5 bah chit8-kun, an2-ni chiu7 moa2-i3.
Portia: Pi7-ko3 si7 boe7-tit-thang heng5 hit e5 che3-bu7 mah?
 
Bassanio: Oe7, ti7 chia beh heng5--i, siong7-chhiaN2 beh heng5 goan5-kim e5 nng7-pe7!  An2-ni na7 iau2 put-boan2, goa2 hoaN-hi2 chiong goa2 e5 choan5-sin choe3 ti2-tong, tek-khak heng5 i chap8-pe7; na7 koh boe7 boan2-chiok, an2-ni chiu7 thang chai i e5 “phaiN2-i3”, i2-keng ap-to2 i e5 to7-gi7-sim, tioh8 khoaN3 choe3 goan5-ko3 than3 i e5 ok-i3 e5 chhiong3-heng5, lai5 ai3 beh hai7-si2 pi7-ko3 ji5-i2 ... (tui3 Kong-chiok) Kok-ha7, khun2-goan7 li2, eng7 li2 e5 chit-koan5, kan-ta chit8 pian3 chiu7 ho2, lai5 at-chih8 hoat-bun5, ui7-tioh8 tai7-sian7 lai5 choe3 sio2-ok, chiong chit e5 chan5-gek8 bo5 pi2 e5 toa7 ok-han3 giam5-pan7 chhu2-hun!  Kui3-i3 ju5-ho5!?
Portia: Tek-khak m7-thang at-chih8 hoat-bun5!  An2-ni si7 boe7-eng7--tit.  It-tan3 che3-teng7 e5 hoat-bun5, put-lun7 ju5-ho5 ti7 Venice kok-lai7, bo5 chit8 lang5 u7 hit ho7 koan5-lek8 thang ka7 i pian3-keng, na7-si7 chit8-pai2 choe3 put-tong e5 le7, chiu7 an2-ni choe3 goan5-in, oe7 siok8-chhut choe7-choe7 e5 chho3-gou7, ui7-tioh8 an2-ni, kok-ka oe7 siN-khi2 chiong2-chiong2 e5 lan5-su7, sou2-i2 toan3-toan3 si7 boe7-eng7--tit!
Shylock: Daniel lai5 sim2-phoaN3 lah! Daniel lah!  Hian5-beng5 e5 chhai5-phoaN3-koaN lah!
Portia: Chiong cheng3-su hou7 goa2 khoaN3!
Shylock: Ti7-chia, ti7-chia!  Chin-sit8 e5 hoat-lut8 phok-su7 lah!  Ti7-chia, chhiaN2 li2 khoaN3!
Portia: Shylock ah, chit tiau5 che3-bu7 kong2 beh nng7-pe7 heng5 li2, li2 siuN7 siaN2 khoan2?!
Shylock: Chiu3-choa7!  Chiu3-choa7!  Goa2 i2-keng ki2 thiN lai5 chiu3-choa7 lah! Kiam2 thang hou7 goa2 e5 leng5-hun5 lai5 taN poe7 chiu3-choa7 e5 choe7 mah?  Chiu7 tit-tioh8 Venice choan5-kok, ia7 si7 boe7 eng7 tit phian3 ka-ki7 lah!
Portia: Chit tiuN cheng3-bun5 i2-keng ke3-han7, sou2-i2 Iu5-thai3 lang5 kho2-i2 tui3 seng-li2 lang5 cheng3-tong lai5 iau3-kiu5, tui3 i e5 heng-kham2, kun7 sim-chong7 e5 sou2-chai7 chhu2 bah chit8-kun, chong2-si7 Shylock ah, tioh8 si un-tian2 lah!  Kong2 goan5-kim e5 nng7-pe7, siaN2 khoan2?!  Ia7 hit tiuN cheng3-su hou7 goa2 thang thiah phoa3!
 
Shylock: Chiau3 cheng3-bun5-bin7 lai5 heng5-che3, liau2-au7 chiu7 kho2-i2 thiah-phoa3! Chiau3 khoaN3 li2 si7 hian5-beng5 e5 chhai5-phoaN3-koaN, u7 cheng-thong ti7 hoat-lut8, li2 e5 koe2-seh si7 chin cheng3-khak; thang kong2 li2 chiu7-si7 choe3 chhong-beng5 kok-ka hoat-lut8 e5 thiau7-chioh8 lah!  ChhiaN2 li2 chiau3 hoat-lut8 lai5 chin3-heng5 li2 e5 chhai5-phoaN3!  Goa2 ki2 goa2 e5 leng5-hun5 lai5 chiu3-choa7, bo5 lang5 oe7 eng7 i gau5 pian7-lun7 e5 pian7-siat8 lai5 pian3-oaN7 goa2 e5 koat-sim lah!  Put-lun7 ju5-ho5, goa2 chu2-tiuN chiau3 cheng3-su-bin7 lai5 chhai5-phoaN3.
Antonio: Chhiat goan5 hoat-teng5 chiu7-kin7 phoaN3-koat gian5-to7.
Portia: Na7-si7 an2-ni, pi7-ko3 tioh8 ai3 chun2-pi7 heng-kham2, kak-ngou7 thang hou7 goan5-ko3 he7-to!
Shylock: Oh, ko-kui3 e5 phoaN3-koaN lah!  Choat8-se3 e5 beng5 chhai5-phoaN3-koaN lah!
Portia: Tui3 hoat-lut8 e5 cheng-sin5 kap bok8-tek lai5 khoaN3, chit-tiuN cheng3-su i2-keng ke3-han7, ia7 kap hit e5 kho-liau7, chiu7-si7 lang5 bah chit8-kun, u7 bit8-chiap e5 koan-he7 ti7-teh, long2 bo5 chit8-sut-a2 chho3-gou7 kap mau5-tun2 ti7-teh!
Shylock: Tong5-kam2, tong5-kam2! Oh, hian5-beng5 koh kong-to7 e5 chhai5-phoaN3-koaN lah!
Portia: TaN Antonio, tioh8 chun2-pi7 li2 e5 heng-hah8!
Shylock: Si7, heng-hah8 cheng3-su an2-ni sia2 beng5, si7 sia2 an2-ni hohN?  Kho2-keng3 e5 phoaN3-koaN lah! “Te7-it kun7-oa2 sim-chong7,” tu2-tu2 sia2 an2-ni!
Portia: Si7, ia7 li2 u7 toa3 chhin3-a2 thang chhin3 bah a2-bo5?
Shylock: U7, u7, goa2 u7 chun2-pi7 lai5!
Portia: Shylock li2 u7 chhiaN2 goa7-kho-i lai5 a2-bo5?  Thang ti7-liau5 siong-chhui3, na7 bo5, chhut-huih ke3-to oe7 ti3-beng7!
 
Shylock: Hit hang7 kam2 u7 sia2 ti7 cheng3-su mah? 
Portia: Khiok si7 bo5, chong2-si7 choe3 an2-ni e5 ho2-su7, kiam2 u7 sim2-mih8 chou2-gai7!? In-ui7 tui3 chu5-pi lai5 choe3 chit khoan2 su7, si7 choe3 li2 e5 li7-ek!
Shylock: Tui3 cheng3-su boe7 tit hoat-kian3 chit hang7, cheng3-su bo5 sia2!
Portia: Seng-li2 lang5 ah, li2 u7 beh hoan-hu3 sim2-mih8 bo5?
Antonio: Bo5 sim2-mih8 thang kong2, goa2 tui3 cha2-cha2 chiu7 kak-gou7 liau2. Bassanio, chhun li2 e5 chhiu2, choe3-au7 e5 tun3-chhiu2 lah!  Goa2 ui7-tioh8 li2 ti3-kau3 an2-ni e5 pi-chham2, m7-bian2 ui7-tioh8 an2-ni lai5 siong-pi!  Un7-beng7 e5 sin5 tui3 ti7 goa2 to iau2 u7 chin chhin-chhiat ti7-teh, in-ui7 i e5 sip8-koan3 khah-siong5 si7 ai3 hou7 put-heng7 e5 lang5 tui7-loh8, ia7 soa3 pak i e5 chai5-san2, hou7 i sit-chi3, siuN7 leng7-kho2 si2 khah ho2; ia7 hou7 in e5 bin7-phe5 jiau5, bak8-chiu thap-khang, lai5 khoaN3 i e5 pin5-khun3 ke3 jit8, che si7 i peng5-siong5 e5 chok-hoat.  Chong2-si7 i hou7 goa2 bian2 tu2-tioh8 chit khoan2 e5 pi-chham2.  TaN ka7 li2 sou2 thiaN3 e5 hu-jin5 chheng2-an, po3 i chai Antonio an3-chaiN2-iuN7 si2, ia7 chaiN2-iuN7 thiaN3 li2, goa2 na7 si2 liau2-au7, it-it kong2-beng5 hou7 i thiaN, hou7 i thang phoaN3-toan3 Bassanio chai7-siN ia7 bat u7 chit khoan2 sin3-sit8 e5 peng5-iu2.  Ia7 li2 kan-ta siong-pi li2 u7 sit-loh8 chit8 e5 sin3-iu2, m7-bian2 siong-pi li2 e5 sin3-iu2 u7 taN li2 e5 che3-bu7.  In-ui7 Iu5-thai3 lang5 na7 chhak8 goa2 e5 heng-hah8 kau3-giah8 chhim e5 si5, goa2 hoaN-hi2 sui5-si5 chiong choan5 sim-koaN lai5 heng5--i. 
Bassanio: Antonio, goa2 u7 chit8 e5 bou2, goa2 thiaN3 i na2 goa2 e5 siN3-mia7, chong2-si7, na7-si7 tui3 ti7 goa2, li2 e5 siN3-mia7, goa2 si7 khoaN3 choe3 pi2 i2-siong7 sou2 kong2 e5 oah8-mia7, i2-kip8 goa2 e5 bou2 kap choan5 se3-kai3 koh-khah kui3-khi3.  Goa2 si7 khah ai3 pang3-sak sou2-u7--e5, chiong sou2-u7--e5 choe3 hi-seng lai5 kiu3 li2 e5 siN3-mia7, thang thoat-li7 chit e5 ok-mou5 e5 chhiu2-thau5!
Portia: (Tui3 ka-ki7 soe3 siaN kong2).  Li2 e5 bou2 na7 ti7 li2 e5 sin-piN, li2 sou2 kong2 chiah e5 oe7, un2-tang3 bo5 hoaN-hi2 thiaN!
 
Gratiano: Goa2 ma7 chit8 e5 bou2, goa2 iu5-goan5 chin thiaN3--i, na7-si7 i2-keng si2 m7 chin ho2, in-ui7 ti7 thiN-teng2 oe7 thang tit8-chiap tit8-sou3 ti7 Thian-te3 e5 bin7-cheng5, lai5 kiu5 i koe2-oaN7 chit e5 chhin-chhiuN7 chhai5-long5 e5 Iu5-thai3 lang5 e5 sim-koaN!
Nerissa: (Tui3 ka-ki7 soe3 siaN kong2), Kong2 chit khoan2 e5 oe7, tioh8 ti7 bou2 thiaN boe7 tioh8 e5 sou2-chai7 lai5 kong2, na7 bo5, ka-teng5 oe7 siN-khi2 hong-pho.
Shylock: Hngh! Chit nng7 e5 tiong7-hu long2 si7 Ki-tok-tou5!  Goa2 e5 cha-bou2-kiaN2 kiat-kiok8 tioh8 lai5 phoe3 hou7 Pa-liap8-pa e5 hou7-e3, m7-thang keng2 Ki-tok-tou5 lah (Oat8 piN-a2 ka-ki7 kong2) ...... (toa7-siaN hoah).  Phah-sng2 si5-kan lah! ChhiaN2 koaN2-kin2 soan-ko3!!
Portia: Ti7 hia hit e5 seng-li2 lang5 e5 bah chit8-kun si7 li2 e5!  Hoat-teng5 seng5-jin7, hoat-lut8 chiong hit e5 koan5-li7 hou7 li2!
Shylock: Ah, kong-beng5 cheng3-tai7 e5 chhai5-phoaN3-koaN!
Portia: Li2 tioh8 pun2-sin tui3 i e5 heng-hah8 lai5 koah chit8-te3 bah!  Hoat-lut8 hu2-kho2 li2!  Hoat-teng5 seng5-jin7 li2!
Shylock: Te7-it gau5 e5 chhai5-phoaN3-koaN lah!  Soan-ko3 lah! TaN Antonio, chun2-pi7 thng3-saN!
Portia: ChhiaN2 tan2--cheh, goa2 iau2 u7 oe7 beh kong2: Chit tiuN cheng3-su bo5 sia2 “huih” beh hou7 li2, si7 kan-ta bah na7-tiaN7, beng5-beng5 sia2 bah chit8-kun.  Sou2-i2 tioh8 chiau3 cheng3-su sou2 sia2, an2-ni lai5 chhu2 chit8-kun e5 bah.  Ban7-it chhu2 bah e5 si5, na7 lau5-chhut chit8-tih Ki-tok-tou5 e5 huih e5 si5, chiu7 beh chiau3 Venice e5 kok-hoat lai5 but8-siu li2 sou2 u7 e5 thou2-toe7 kap chai5-san2 lai5 kui kok-khou3!
 
Gratiano: Oh, kong-beng5 cheng3-tai7 e5 chhai5-phoaN3-koaN lah!  Oe2, Iu5-thai3 lang5 ah, u7 thiaN-kiN3 bo5?  Ko2-jian5 si7 phok-hak8 e5 chhai5-phoaN3-koaN lah!
Shylock: Soa3 u7 an2-ni e5 lut8-hoat!!
Portia: Khah-ho2 li2 tioh8 chhin-bak8 lai5 khoaN3 chit tiuN tiau5-bun5!  Kiu3-keng3, li2 ki3-jian5 iau3-kiu5 chiau3 cheng3-su-bin7 giam5-tiong7 e5 chhai5-phoaN3, li2 tioh8 ai3 kak-gou7 oe7 siu7 chiau3 li2 sou2 ai3 i2-siong7 chun3-giam5 e5 chhai5-phoaN3 chiah oe7 eng7 tit!
Gratiano: Oh, phok-hak8 e5 chhai5-phoaN3-koaN!  Oe2, Iu5-thai3 lang5 ah!  Sit8-chai7 bo5 chho3, hian5-beng5 e5 chhai5-phoaN3-koaN lah!
Shylock: Na7-si7 an2-ni, li2 sou2 kong2, goan5-kim teng5-pe7 e5 giah8 hou7 goa2, goa2 chiu7 pang3 Antonio bo5 su7!
Bassaino: Cha2-cha2 chiu7 ka7 li2 kong2, chiN5 ti7 chia lah!  Lai5 theh8 lah!
Portia: Ban7-cheh, Iu5-thai3 lang5, bo5 hiah sui5-pian7! Tioh8 ai3 chiau3 kong-hoat chiah oe7 eng7--tit!  Bo5 koaN2-kin2 e5 pit-iau3, Iu5-thai3 lang5 sou2 eng3-tong tit e5 kho-liau7 i2-goa7, i boe7 eng7 tit poaN3-hang7!
Gratiano: Ah, kong-beng5 cheng3-tai7 e5 chhai5-phoaN3-koaN lah!  Phok-hak8 e5 phoaN3-koaN lah!  Oe2, Iu5-thai3 lang5 ah!
Portia: Sou2-i2 tioh8 ai3 chun2-pi7 thang koah bah, m7-thang hou7 i lau5-huih, ia7 tioh8 tu2-tu2 chit8-kun, boe7 eng7 tit ke, a2-si7 kiam2-chio2!  Ka2-su2 koah pi2 chit8-kun khah ke, a2-si7 khah chio2, sui kek8 bi5-soe3, chit8 hun e5 ji7-chap8-hun7-chit8, oe7 hou7 bah chha khin-tang7, chiu7 chha chit8 ki thau5-mng5 e5 tang7 e5 si5, chiu7 beh ka7 li2 chhu2 si2-heng5, ia7 beh ka7 li2 but8-siu sou2 u7 e5 chai5-san2!
Gratano: Li2 khoaN3 te7-ji7 e5 Daniel lah!  Daniel lah! Oe2, Iu5-thai3 lang5 ah, siaN2 khoan2?  TaN m7 kin2 he7-chhiu2!
Portia: SiaN2-su7 Iu5-thai3 lang5 iau2 teh ian5-chhian5?  KoaN2-kin2 chhu2 li2 e5 kho-liau7!
Shylock: Goan5-kim heng5 goa2, hou7 goa2 the3-teng5!
Bassanio: Ka7 li2 kong2 goa2 to u7 toa3--lai5, chiah, ti7-chia lai5 theh8!
Portia: Li2 ti7 kong-khai e5 hoat-teng5, ki3-jian5 ku7-choat8 m7-theh8, sou2-i2 chiau3 kong-hoat, tu5-khi3 cheng3-su-bin7, lang5-bah chit8-kun i2-goa7, boe7 tit iau3-kiu5 pat8-hang7 mih8!
Gratiano: Ka7 li2 kong2, Daniel leh, te7-ji7 e5 Daniel lah!  Iu5-thai3 lang5 ah, goa2 ka7 li2 seh-sia7, in-ui7 chit ku3 si7 li2 ka3 goa2 e5 lah!
Shylock: Kan-ta goan5-kim, ia7 boe7 eng7-tit mah?
Portia: Li2 tou2 siN3-mia7, sou2 ai3 chhu2 e5 kho-liau7 i2-goa7, boe7 eng7-tit theh8 poaN3-hang7!
Shylock: Ngh!  Theh8 khi3 hou7 phaiN2-kui2 choe3 lou7-eng7 ah!  Bo5 beh chheng2-kiu5 li2 poaN3-hang7 lah!
Portia: Theng3-hau7! Tui3 ti7 li2 e5 chhai5-phoaN3, iau2-be7 chheng-chho2! Tioh8 chim-chiok thiaN!  Ka2-su2 na7 u7 goa7-kok lang5, tit8-chiap, a2-si7 kan3-chiap, ke3-bou5, eng7 chhiu2-toaN7 ai3 beh ham7-hai7 Venice lang5 e5 siN3-mia7, hit e5 cheng3-jiah na7-si7 beng5-liau5 e5 si5, hit e5 ka-hai7-chia2, a2-si7 ke3-bou5 e5 lang5, in sou2 u7 e5 chai5-san2, tioh8 ai3 chit8-poaN3 hou7 pi7-hai7 e5 lang5 chiah oe7 eng7-tit, iau2 koh chit8-poaN3, tioh8 siu7 but8-siu ti7 kok-khou3, ia7 pun2-lang5 e5 siN3-mia7 tioh8 sui5-chai7 Kong-chiok Kok-ha7 pan7-li2, bo5 iong5-un2 pat8-lang5 lai5 kan-siap8.  Che si7 hoat-lut8 sou2 kui-teng7--e5.  Li2 e5 choe7-chng7 chiu7-si7 siong-tong ti7 chit tiau5, li2 u7 tit8-chiap, kan3-chiap beh ham7-hai7 hit e5 siong-jin5, che si7 chin beng5-liau5 e5 su7-sit8, sou2-i2 li2 toan3-jian5 boe7-tit-thang 
 
siam2-pi7 i2-siong7 sou2 kong2 e5 choe7-chng7.  In-ui7 an2-ni e5 li2-iu5, li2 tioh8 ai3 koaN2-kin2 kui7-loh8 tui3 Kong-chiok Kok-ha7 lai5 kiu5 chu5-pi!
Gratiano: Khah-ho2 tioh8 kiu5 tiau3-tau7 e5 hu2-kho2 lah!  Li2 e5 chai5-san2 ki3-jian5 siu7 but8-siu, chiu7 bo5 chiN5 thang boe2 tiau3-tau7 soh, kiat-kiok8 tioh8 khai cheng3-hu2 e5 hui3-iong7 chiah oe7 eng7-tit!
Kong-chiok: Lan2 e5 cheng-sin5 kap i bo5-siang7 khoan2,i be7 kiu5 e5 tai7-seng, i hit tiau5 siN3-mia7 beh sia3-bian2--i lah!  Ia7 chai5-san2 e5 chit8-poaN3 kui Antonio, chit8-poaN3 kui kok-khou3 e5 siu-jip8, tan7-si7 i na7-si7 chin-sim hoe2-ngou7 e5 si5, kiam2-chhai2 kho-liau7 oe7 siu7 bian2-tu5 ia7 bo5 tiaN7-tioh8.
Portia: U7-iaN2!  Kok-ka but8-siu hit pou7-hun7, kiam2-chhai2 eng7 hoat8-kim lai5 thoe3, chong2-si7 Antonio hit pou7-hun7 boe7 eng7-tit an2-ni!
Shylock: M7-na7 chai5-san2, siN3-mia7 soa3 hou7 li2!  Bo5 pit-iau3 sia3-bian2 goa2 lah! Kok-ha7 na7 hiap8 goa2 e5 chhu3 e5 thiau7-kha khi2-lai5, chiu7 kui keng chhu3 soa3 hou7 li2 si7 siang7 chit8-iuN7.  Chi-chhi5 goa2 e5 seng-oah8 e5 chai5-san2 na7 ka7 goa2 but8-siu--khi3, chiu7 goa2 e5 siN3-mia7 soa3 hou7 li2 si7 tong-jian5!
Portia: Antonio!  Li2 u7 beh si chu5-pi hou7 chit e5 lang5 bo5?
Antonio: Kok-ha7 i2-kip8 liat8-ui7 chu-hian5!  I e5 chai5-san2 e5 chit8-poaN3 hit tiau5 hoat8-kim, chhiaN2 ka7 i bian2-tu5!  Beh hou7 goa2 e5 chit8-poaN3 ia7 bian2, bo5 tit-tioh8 hit poaN3 goa2 ia7 si7 boan2-chiok, chong2-si7 hou7 goa2 po2-koan2 chiu7 ho2, in-ui7 Shylock na7 ke3-sin liau2, thang hou7 hit e5 choe3-kun7 chhoa7 i e5 cha-bou2-kiaN2 chau2 hit e5 sin-su7. Ki5-thaN iau2 u7 nng7 tiau5, hi-bong7 hoat-teng5 beng7-leng7 i tioh8 ai3 iok-sok lai5 li2-heng5, chiu7-si7 i sui5-si5 lai5 choe3 Ki-tok-tou5 (Christian).  Koh chit8 hang7, i na7 ke3-sin liau2 au7, tioh8 ai3 chiong i sou2 u7 e5 chai5-san2 hou7 i e5 cha-bou2-kiaN2 hu-hu7, ia7 chit hang7 tioh8 ai3 ti7 hoat-teng5 lai5 sia2 chai5-san2 jiong7-tou7-su, soa3 chhiam-mia5. 
Kong-chiok: Chan3-seng5! Beh chiau3 an2-ni lai5 beng7-leng7 i, na7 m7 sun7-than3, chiu7 sui5-si5 chhu2-siau sia3-bian2!!
 
Portia: Iu5-thai3 lang5 ho2 mah?  Beh sun7-than3 a2 bo5?
Shylock: An2-ni ho2!  Kou-put-chiong!
Portia: Su-ki3, chhiaN2 li2 sia2 chit8-tiuN chai5-san2 jiong7-tou7 cheng3-su.
Shylock: Chit-chun7 hou7 goa2 the3 teng5, in-ui7 phoa3-piN7!  Cheng3-su, au7-lai5 chiah theh8 lai5 hou7 goa2 chhiam-mia5.
Kong-chiok: The3-teng5 thang, chong2-si7 tioh8 ai3 chiau3 beng7-leng7 lai5 li2-heng5!
Gratiano: Shylock ah, li2 beh siu7 soe2 lai5 choe3 Christian e5 si5, tioh8 ai3 nng7-mia5 e5 kau3-hu7 lai5-hoe7 chiah oe7 eng7-tit! Ka2-su2 goa2 na7-si7 phoaN3-koaN, goa2 beh beng7-leng7 ke-thiN chap8-mia5, kiong7 chap8-ji7 mia5, chong2-si7 m7-si7 beh chhoa7 li2 khi3 siu7 soe2 e5 sou2-chai7, si7 beh ah li2 lai5 khi3 Ka2-siu2-tai5 lah! (Shylock jip8-tiuN5).
Kong-chiok: ChhiaN2 sian-siN tong5-to7 pe3-theh8 hong7 siong7 chhou-chhan.
Portia: Kam2-sia7 li2 e5 ho2-i3!  Chong2-si7 e5[e]-hng goa2 tioh8 ai3 tng2-khi3 Padua, sou2-i2 ti7-chia ai3 kap Kok-ha7 saN-si5 lai5 chhut-hoat.
Kong-chiok: Chin ui5-ham7, in-ui7 li2 e5 si5-kan m7 iong5-un2 li2, ... (tui3 Antonio) Antonio, li2 tioh8 ka7 chit ui7 sian-siN seh-sia7.  In-ui7 li2 u7 siu7-tioh8 i e5 un-gi7 chin toa7!
Bassanio: Kho2-keng3 e5 sian-siN. Goa2 kap goa2 e5 iu2-jin5 Antonio, tui3 ti7 li2 e5 chai5-ti3, oe7-tit-thang thoat-li7 chit e5 u7 koan-he7 siN3-mia7, chan5-jim2 e5 kho-liau7!  Ti7 chia u7 3000 ducat beh heng5 Iu5-thai3 lang5--e5, goan2 chin hoaN-hi2 piau2-si7 goan2 po3-tap sian-siN khun2-chhiat e5 lo5-lek8, ng3-bang7 sian-siN hoaN-hi2 siu!
Antonio: Kin-na2-jit8 e5 un-cheng5, i2-au7 ku2-ku2 bo5 boe7 ki3-tit! thang choe3 keng3-ai3 sian-siN li2 e5 seng5-i3.
 
Portia: Ka-ki7 boan2-chiok e5 lang5 i2-keng tit-tioh8 po3-siuN2 lah!  Goa2 oe7 thang kiu3 li2 e5 siN3-mia7, ka-ki7 chin boan2-chiok, an2-ni i2-keng tit-tioh8 lah. Goa2 m7-bat ng3-bang7 ai3 tit-tioh8 khah ke e5 po3-siu5!  ChhiaN2 oe7 ki3-tit goa2, kau3 chai3-hoe7 e5 si5, bang7 lin2 khong-kian7, lin2 chhiaN2!!  
Oan5.

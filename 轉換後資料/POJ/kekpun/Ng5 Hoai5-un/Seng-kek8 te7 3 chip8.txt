SENG3-KEK8
(聖劇)
第三集
LONG7-CHU2 HOE5-THAU5
CHHI3-TIONG HOE

NG5 HOAI5-IN CHOK
CHOK-CHIA2 E5 OE7
Phah-sng3 lan2 oe7 hoat-kian3 tioh8 te7-saN-chip8 e5 hong-keh風格u7 kap cheng5 1,2 chip8 khah bo5 siang5.  Che si7 in-ui7 ai3 beh eng3-hu3 toe7-hng kau3-hoe7 e5 iau-kiu5 lai5 sia2 e5, phah-sng3 oe7 hou7 lan2 che7-che7 kau3-hoe7 kam2-kak khah sek-hap8.  Jin5-but8 ia7 m7-bian2 tioh8 chin che7 lang5, ti7 kok hong-bin7 oe7 khah sit8-eng7.
Lan2 tiong-hoe7 e5 kou-seng5 si7 toe7-hng kau3-hoe7 chiam3 u7 saN-hun7 e5 nng7-hun7, sou2-i2 ng3-bang7 toe7-hng kau3-hoe7 oe7-thang li7-eng7.
Na7-si7 kek8-pun2 m7-tiaN7 si7 beh ian2 e5 lou7-eng7, cho3 thak8 ia7 put-chi2 ho2, chhin-chhiuN7 thak8 siau2-soat a2-si7 kou3-su7 chit8-poaN hou7 lan2 oe7 kam2-kak chin chhu3-bi7.
Na7-si7 eng7-gu2 bo5 hah8 e5 sou2-chai7 ng3-bang7 ka-ki7 koh ke2-cheng3, khah ho2 na7 oe7-thang ti7 ia2-goa7 cho3 pou3-to7 eng7 lai5 ian2 si7 khah an-choan5.
Ng3-bang7 Siong7-te3 su3-hok lan2 kin-ni5 u7 chin khoai3-lok8 u7 i3-gi7 e5 Seng3-tan3 cheh.

1958.7. 15.
                       Ng5 Hoai5-un
                          梅山

LONG7-CHU2 HOE5-THAU5
浪子回頭  二幕
人物：老婆、雪花、醫師、英傑、老板、福哥、
    市民a、市民b、警官、
第一幕
出場人物：老婆、雪花、醫師、英傑、
場   面：一個赤貧的家裡
開   幕：老婆躺在右邊的床上，醫師正用診察器診察她，小女雪花在一旁仕奉之，左邊有一個小桌子，上面有醫師的皮包
1. 醫師: Hng, sim-chong7 khah bo5-lat8, chhau-lo5 khah  koe3-thau5 e5 khoan2.
(醫師回到桌子收他的東西)
2. 小女: Sian-seN, goan2 a-bu2 e5 peN7-the2 m7-chai u7 iau3-kin2 bo5?  Li2 khoaN3 liau2 chaiN2-iuN7?
3. 醫師: Bo5 sim2-mih8 iau3-kin2.  Lau7-lang5 khah loan2-jiok8, sou2-i2 na7 khah cheng7-iong2 chiu7 liam-piN ho2-se3.  Li2 chiah lai5 goa2 hia theh8 ioh8.
4. 小女: Ho2, goa2 chiah sui5-si5 lai5 khi3 theh8, sian-seN,lo5-hoan5 li2 kiaN5 chiah hng7 e5 lou7, chin to-sia7 li2.
5. 醫師: Boe7, boe7! (kiaN5 oa2 a-po5)A-po5, bo5 sim2-mih8 tai7-chi3, chiah8 ioh8 liam-piN tioh8 ho2, tioh8 pang3-sim m7-thang hoan5-lo2.
6. 老婆: Sian-seN, chin to-sia7 li2, (起身)lo5-hoan5 li2 kiaN5chiah hng7 e5 lou7, sit8-chai7 chin boe7 koe3 sim.
7. 醫師: Li2 m7-thang an2-ne kong2, li2 tioh8 si7 an2-ne gau5 kau7-chhau-hoan5 lah!
8. 老婆: Goa2 kin-a2-jit8 sin-the2 oe7 ti3-chhu2 an2-ne long2-   si7 ui7-tioh8 goa2 chit8 e5 put-siau3 kiaN2 e5 ian5-kou3.
9. 醫師: Li2 e5 kiaN2 si7 an2-choaN2 tioh8 bo5?!
10. 老婆: Goa2 u7 chit8 e5 tok8-seN e5 hau7-seN, toa7-han3 soa3 piN3-siang3, me5-jit8 long2 hong3-tong7 ti7 goa7-bin7, lam7-sam2 cho3 hui2-lui7.  Goa2 na7 siuN7-tioh8 goa2 e5 kiaN2 goa2 e5 sim chiu7  hang3-thiaN3 kau3 beh si2-khi3. (lau5 bak8-sai2).
11. 醫師: Hou, goan5-lai5 si7 an2-ne.  Chong2-si7 a-po5, li2 m7-   thang hoan5-lo2, li2 tioh8 thoe3 i ki5-to2, Siong7-te3 chiu7 oe7 kai2-pian3 i.
12. 老婆: Siong7-te3 kiam2 u7 hoat-tou7 thang kai2-pian3 i, he sit8-chai7 si7 chit8 e5 phaiN2 kau3 chhut-chhoe2 e5 mih8.
13. 醫師: A-po5, li2 na7 lai5 sin3 Ia5-sou, pai3 Siong7-te3, Siong7-te3 chiu7 u7 hoat-tou7 lah.
14. 老婆: Siong7-te3 na7 oe7 kai2-pian3 i, goa2 chin hoaN-hi2    lai5 sin3, sit8-chai7 goa2 si7 i2-keng chin3 bo5 pou7 thoe3 bo5 lou7 lah.
15. 醫師: An2-ne ho2, goa2 le2-pai3-jit8 chiah lai5 chhoa7 lin2 khi3 le2-pai3.
16. 老婆: Sian-seN, chin to-sia7 , tit tioh8 li2 chin toa7 e5 pang-chan7, chin lou2-lat8.
17. 醫師: Li2 tioh8 to7-sia7 Siong7-te3, che long2 si7 Siong7-te3 e5 thiaN3.  An2-ne ho2 goa2 lai5 khi3, peng5-an.
18. 小女: Sian-seN, chit e5 ioh8-chiN5 goa2 leng7-jit8 chiah lai5 kiau2-lap8 m7-chai oe7 sai2-tit boe7?  In-ui7 hian7-chai7 chhu3-lai7 tu2-tng7 bo5 chiN5.
19. 醫師: Bo5 iau3-kin2!  m7-thang khoa3-lu7 hit e5 su7, tioh8 lai5 theh8 ioh8.(醫師退場)
20. 老婆: Soat-hoa, goa2 tioh8 ka7 li2 kong2 m7-bian2 kio3 i-seng lai5, li2 thai2 beh an2-ne, li2 bo5 siuN7 lan2 chhu3-lai7 long2 bo5 chiN5, lian7 chiah8 png7 tioh8 boe7 kou3-tit.
21. 小女: A-bu2, li2 m7-bian2 khoa3-i3 chit e5 su7, li2 tioh8 pang3-sim lai5 chiah8 ioh8 thang koaN2-kin2 ho2, i2-goa7 e5 su7 goa2 chiah siat-hoat, na7 siat-su2 long2 bo5 chiN5 goa2 chiah chiong goa2 chit kha kim chhiu2-chi2 lai5 pian3-be7 lai5 lap8 ioh8-chiN5 lah.
22. 老婆: Soat-hoa, sit8-chai7 hou7 li2 chin lo5-khou2 tioh8-boa5, a-bu2 long2 boe7-thang ka7 li2 chai-poe5, hoan2-tng2 tit-tioh8 li2 chin toa7 e5 pang-chan7.  Siat-su2 li2 e5 a-hiaN na7 bo5 phaiN2-kiaN2, a2-si7 li2 e5 a-pa na7 bo5 cha2 koe3-sin lan2 bo2-kiaN2 tioh8 m7-bian2 chiah-nih8 phaiN2-mia7(hau2).
23. 小女: A-bu2, chhiaN2 li2 m7-thang koh siuN7-tioh8 hiah e5 su7 lai5 ka-ki7 kek-sim iu-bun7.  Li2 bo5 thiaN hit e5 sian-seN teh kong2 lan2 na7 sin3 Ia5-sou ki5-to2 Siong7-te3,Siong7-te3 chiu7 oe7 kai2-pian3 a-hiaN, lan2 iau3-kin2 tioh8 kin2-kin2 lai5 khi3 thiaN to7-li2 lah.
24. 老婆: Si7 lah, tu5-khi3 sin3 Ia5-sou pai3 Siong7-te3 i2-goa7 ia7 bo5 lou7 lah..................TaN li2 e5 a-hiaN m7-chai kui2-jit8 bo5 tng2-lai5 lah houN3?
25. 小女: Chha-put-to chap8 goa7-jit8 bo5 tng2-lai5 lah!
26. 老婆: M7-chai ti7 sim2-mih8 sou2-chai7? m7-chai u7 peng5-an a2 bo5?  seN tioh8 hit-khoan2 phaiN2-kiaN2, sit8-chai7 it-seng oan3-than3.
27. 小女: A-bu2, li2 m7-bian2 koh ka7 i siuN7 lah, na7 u7 seN3-mia7 i chiu7 oe7 koh tng2-lai5 lah, koh hit-khoan2 lang5 tng2-lai5 long2 bo5 ho2 tai7-chi3, li2 siau3-liam7 i u7 sim2-mih8 lou7-eng7.(浪子英傑出場)
28. 浪子: Lang5 na7 bo5 chiN5 chiu7 kiaN5 bo5 lou7 ........ Goa2 na7 lai5 kau3 chit e5 mng5-khau2, chiu7 tit-tit beh au2-nau2 khi2-lai5.  San3 kau3 kui2 tioh8 m7-kaN2 oa2-lai5, na7 siuN7-tioh8 chit-khoan2 san3-chhiah e5 ka-teng5 sim-lai7 chin thong3-hun7, khoaN3 chheng khoaN3 ban7 ma7 bo5 lang5 chhin-chhiuN7 chit-khoan2 e5 ka-teng5, sit8-chai7 chhut-si3 ti7 chit-khoan2 ka-teng5 si7 soe-bai2 kau3-kek8........Ou-i2, goa2 tng2-lai5 lah, khui-mng5 lah! (phah mng5, 小女lai5 khui-mng5).
29. 小女: Ah, A-hiaN! A-bu2, A-hiaN tng2-lai5 lah!
30. 老婆: Eng-kiat, li2 tng2-lai5 tioh8 bo5, li2 si7 khi3 to2-ui7 lah, chiah-nih8 ku2 long2 bo5 tng2-lai5.
31. 浪子: Goa2 e5 su7 li2 m7-bian2 ka7 goa2 kan-siap8, kiat-kiok8 li2 ia7 bo5 thang hou7 li2 e5 kiaN2 heng7-hok lah............ U7 te5 bo5?
32. 老婆: Soat-hoa, li2 khi3 thin chit8-poe te5 chhut-lai5 hou lin2 a-hiaN lim.(A-hoa bo5 goan7-i3 e5 khoan2 khi3 phang5-te5 chhut-lai5).
33. 小女: A-hiaN, chhiaN2 li2 eng7 te5,(chih te5 e5 si5 hut-jian5 khoaN3-tioh8).
34. 浪子: Ah, li2 koa3 che si7 sim2-mih8? Pak khi2-lai5, pak khi2-lai5!!
35. 小女: A-hiaN, li2 si7 beh chhong3 sim2-mih8 lah! chit e5 m7-si7 li2 e5 lah, che si7 goa2 cho3 khou2-kang sou2 khiam7 lai5 hak e5 mih8 lah!
36. 浪子: Li2 m7-bian2 ke kong2 oe7, kin2 pak khi2-lai5, na7 bo5 si7 beh phah hou7 li2 si2 ou5(nng7-lang5 saN chhiuN2,老婆oa2 khi3 chiam3).
37. 老婆: Soat-hoa, pak khi2-lai5 hou7 i lah, pak khi2-lai5 hou7 i lah!
38. 浪子: Goa2 teh bo5 chiN5 thang eng7, li2 chiah chiong chit e5 koa3 ti7 chhiu2-nih8, pak-tou2 pak8 teh iau li2 chiah teh ai3 sui2.  (chhiu2-chi2 pak khi2-lai5) Chit e5 choe3 chio2 ma7 u7 nng7-pah goa7 khou.  Lang5 si7 chiN5 teh cho3 lang5, na7 bo5 chiN5 chiu7 u7 sit8 ma7 bo5 hoat-tou7 thang poe thiN, u7 chiN5 chiah u7 chhin, bo5 chiN5 chiu7 m7 chun2 li2 si7 sim2-mih8 lang5, che chiu7-si7 kio3 choe3 se3-kan lang5 lah.
39. 小女: A-hiaN, li2 choan5-jian5 long bo5 liong5-sim, lan2 ka-teng5 hian7-chai7 long2 bo5 thang chiah8, li2 chai bo5? A-bu2 ui7-tioh8 li2 me5-jit8 thong3-khou2 ti3-kau3 sin-the2 tai3 peN7 boe7 khi2 chhng5, li2 chai bo5? Li2 kau3 chit e5 si5 iau2 m7-chai thang chhe2-ngou7 hoan2-tng2 chiong goan2 sou2 oa2-kho3 e5 chhiu2-chi2 ka7 goan2 pak khi3, li2 choan5-jian5 long2 bo5 thian-liong5.
40. 浪子: Sim2-mih8! Li2 teh ke kong2 oe7! sim2-mih8 kio3-cho3 liong5-sim, sim2-mih8 kio3-cho3 thian-liong5, u7 chiN5 siong7 iau3-kin2 lah, chhin-chhiuN7 chit-khoan2 san3 phi2-phi2 e5 ka-teng5 eng-kai siu7 chiu3-chou2 ho2 lah,chit-khoan2 e5 ka-teng5 u7 sim2-mih8 ho2 thang hou7 lang5 liu5-sim? Lu2-khoaN3 lu2 au3-nau2, lu2 siuN7 lu2 chheh.
41. 老婆: Eng-kiat, li2 tioh8 sia3-bian2 goa2 bo5 kau3-giah8 chin7 goa2 e5 pun2-hun7 chai-poe5 li2, hou7 li2 thang tit-tioh8 heng7-hok.  Li2 ma7 chai, lin2 a-pa ti7 lin2 soe3-han3 e5 si5 chiu7 koe3-sin, a-bu2 chiu7 eng7 goa2 loan2-jiok8 cha-bou2 lang5 e5 chhiu2 lai5 iuN2-chhi7 lin2 nng7-lang5.  Bo5-lun7 hong-hou7 bo5-lun7 koaN5-joah8, goa2 long2 si7 phoe-mia7 lai5 teh cho3 kang, chit8 e5 aiN7 ti7 kha-chiah, chit8 e5 khan ti7 chhiu2-nih8 khi3 ka7 lang5 soe2 saN, u7 si5 tioh8 am3-me5 ia7 bo5 khun3 lai5 ka7 lang5 cho3 saN, u7 si5 tioh8 jip8 khi3 chhim-soaN tau2-te2 khi3 khioh tek-hioh8 chhut-lai5 be7, hit e5 kan-khou2 sit8-chai7 bo5 hoat-tou7 thang kong2.  Khiok a-bu2 bo5 oan3-than3, in-ui7 goa2 chin hoaN-hi2 ui7-tioh8 lin2 nng7 lang5 an2-ne cho3, si7 ng3-bang7 lin2 nng7-lang5 chiong-lai5 oe7 kap lang5 saN chhin-chhiuN7, oe7-thang heng7-hok, chong2-si7 bo5 gi5-ngou7, e7 chiaN5-cho3 kin-a2-jit8 chit-khoan2 e5 chham2-keng2(hau2), goa2 e5 lo5-khou2 long2 kui ti7 ou-iu2, goa2 e5 bin5-bang7 long2 soah khi3 lah!
42. 浪子: Chit khoan2 si7 thang kian3-siau3, thang iam3-ou3 e5 lek8-su2, li2 m7-thang koh hou7 goa2 thiaN-kiN3 chit-khoan2 oe7, lu2 thiaN si7 lu2 kan-khou2 sim.  Goa2 beh lai5 khi3 lah, goa2 kap chit-khoan2 siu7 chiu3-chou2 e5 ka teng5 eng2-oan2 si7 bo5 kan-siap8 lah(退場).
43. 小女: A-bu2, taN lan2 beh an2-choaN2, chhu3-lai7 long2 bo5 chiN5, koh ioh8-chiN5 ma7 soa3 bo5 hoat-tou7 thang lap8 lah.
44. 老婆: Bo5 iau3-kin2 lah, chhut-chai7 thiN e5 an-pai5 lah, goa2 cheng5-si3 m7-chai hoan7-tioh8 sim2-mih8 toa7-choe7, kim-seng chiah lai5 tu2-tioh8 chiah-nih8 phaiN2-mia7.
45. 小女: A-bu2, li2 m7-thang koe3-thau5 oan3-than3 lah, hit e5 sian-seN u7 beh chhoa7 lan2 khi3 sin3 Ia5-sou, lan2 na7 khi3 sin3 kiam2-chhai2 oe7-thang khah ho2-se3 lah.
46. 老婆: Si7 lah, taN tioh8 bang7 Ia5-sou lai5 chin2-kiu3 lan2 lah.(吟詩聖詩222首之調).

1. Cho3 lang5 tiam3 chit se3-kan
Sit8-chai7 iu-bun7 khou2-thang3
Oa2-kho3 Ia5-sou hu5-chhi5 po2-hou7
2. Ng3-bang7 sim-lai7 an-lok8
SiuN7 kau3 goa2 e5 kiaN2-ji5
Ti3-kau3 me5-jit8 ai-oan3
SiaN2-si5 i oe7 hoe5-thau5 tng2-i3
Chi2 u7 bang7 Chu2 lin5-bin2.

─Bou7─
第二幕
出場人物：浪子、老板、福哥、醫師、市民a、市民b、警官。
場   面：公園內
開   幕：公園黃昏的光影，浪子束手靠在樹幹
1.浪子: Lang5 na7 bo5 chiN5 chiu7 kiaN5 bo5 lou7, lang5 beh cho3 tai7-chi3 bo5 chiN5 chiu7 bo5 pian3-pou7, u7 chiN5 li2-hiaN goa2-ti7 chit8 toa7-tin7, bo5 chiN5 chiu7 bo5 lang5 kaN2 oa2-lai5,se3-kan sit8-chai7 si7 thai3 bo5 cheng5.......Ah, chiN5 eng7 liau2 sim chin ut-chut, thau5-khak siuN7 chiN5 siuN7 kau3 iN5-tiN5.  TaN tioh8 tiam3 chit e5 chhiu7-kha lai5 cho3 khoaN3 u7 sim2-mih8 ng5-kim-bang7 a2-bo5.(坐下)
2.老板: Chit e5 lang5 koh bin7-sek8 bin7-sek8, goan5-lai5 chiu7-si7 Eng-kiat-a2.  Ou-i2, Eng-kiat, chin chhau3-kham2, goa2 tu2-tu2 teh chhoe7 li2.
3.浪子: Ouh, li2 si7 chhai3-tiam3 e5 lau2-pan2! li2 chhoe7 goa2 u7 sim2-mih8 kui3-su7.
4.老板: TaN li2 soa3 teh ke2 gong7, li2 soa3 m7-chai goa2 chhoe7 li2 beh an2-choaN2, li2 cheng5-jit8 khiam3 hiah e5 chiN5 tau3-te2 si7 sim2-mih8 si5 chiah beh heng5 lah?!
5.浪子: Lau2-pan2, li2 m7-bian2 khoa3-lu7, goa2 boe7 chau2 li2 hiah e5 chiN5 lah.  Goa2 leng7-jit8 na7 u7 chiN5 chiu7 oe7 kap li2 sng3 chheng-chho2 lah, chhiaN2 li2 koh hou7 goa2 khiam3 chit8-e7 lah.
6.老板: Li2 sou2 kong2 e5 oe7 bo5 chit8 ku3 oe7 sin3 tit, siau3-lian5 lang5 m7-tam su-iaN5, kaN2 cho3 tioh8 kaN2 tam-tng chiah ho2, goa2 si7 hou7 li2 boe7 phian3 tit e5 lang5, han7-kau3 ni5-boe2 li2 na7 bo5 lai5 sng3 siau3, goa2 chiu7 u7 pan7-hoat!(退場)
7.浪子: Soe-un7 bo5 tan heng5, lang5 bo5 chiN5 sim-lai7 chin ut-chut koh tu2-tioh8 chit e5 oah8-kui2 lai5 teh kiau2-jiau2.  Ah, chit se3-kan long2 si7 hu5-khi2 bo5 hu5-to2, it-tan3 na7 sit-pai7 chiu7 hou7 lang5 khoaN3-khin, siuN7-lai5 siuN7-khi3 long2 si7 oan3-chheh ka-ki7 e5 keng2-gu7.
(福哥仔出場)
8.福哥: Aih, hiaN-ti7 ah, chin tu2-ho2, goa2 ku2-ku2 teh chhoe7 li2 bo5, li2 kiat-kiok8 si7 chau2 bo5 lou7 lah.
9.浪子: Oh, A-hok-hiaN, kiu2-kian3 kiu2-kian3.  Goa2 choe3-kin7 tioh8 khi3 chhut-goa7 soa3 boe7-thang khi3 pai3-hong2 li2, chin sit-le2, m7-chai li2 u7 sim2-mih8 kui3-su7?
10.福哥: Li2 soa3 m7-chai sim2-mih8 kui3-su7, li2 soa3 teh ke2-khong ke2-gong7, cheng5-jit8 hiah e5 kiau2 chiN5 li2 si7 an3-sng3 m7-heng5 tioh8 bo5? Siau3-lian5 lang5 cho3 hit ho7 hou5-tou5 su7!
11.浪子: A-hok-hiaN, m7-bian2 an2-ne siu7-khi3 lah, lan2 goan5-lai5 kiam2 m7-si7 kiat-pai3 hiaN-ti7 e5 peng5-iu2 mah!Li2 ma7 toa3-liam7 chit e7.
12.福哥: Li2 poah8-su kiau2 m7-heng5 teh kong2 sim2-mihkiat8-pai3 e5 peng5-iu2!  Peng5-iu2 ia7-si7 tioh8 chiau3 khi2-kang, bo5 chiN5 lai5 phou-pai5 chiu7 goa2 kap li2 bo5 kan-siap8.
13.浪子: Oe7 lah, goa2 oe7 heng5 li2 lah, li2 m7-bian2 khoa3-lu7 lah, goa2 chai-iaN2 chit e5 se3-kan bo5 u7 chit8 e5 sit8-chai7 u7 cheng5 e5 lang5, long2 si7 li7-ki2 chu2-gi7, kim-chiN5 chu2-gi7 lah.
14.福哥: Si7 lah, li2 kau3-taN chiah chai-iaN2(tioh8-bo5?!) bo5-lun7 ju5-ho5 li2 tioh8 kin2-kin2 theh8 lai5 heng5, na7 bo5 goa2 si7 u7 goa2 e5 pan7-hoat.(退場)
15.浪子: Choat8-cheng5 ou-am3 e5 se3-kai3, na2 siuN7 na2 tho2-iam3, lang5 na7 it-tan3 sit-pai7 chiu7 chhin-iu2 ia7 piN3 chhut phaiN2-bin7, soa3 iam3-chian7 lan2.  Ah, chit khoan2 e5 se3-kai3 si7 thai2 choat8-cheng5 khou2-ouN3 lah! Chi2-u7 na7 u7 chiN5 chiu7 oe7-thang cheng-hok8 chit e5 se3-kai3, siok8-gu2 kong2, u7 chiN5 sai2 ku2 ma7 oe7 oe-bo7.!hia koh u7 chit8 e5 sin-su7 ngeh8 chit8 e5 phoe5-pau tui3 chia lai5, phah-sng3 hit e5 phoe5-pau si7 te2 chiN5 chiah tioh8.  Koh chit si5 long2 bo5 lang5 teh khoaN3??  Ho2, goa2 tioh8 lai5 ka7 i chhiuN2 hit e5 phoe5 pau-a2?
(醫師出場由左邊走到右邊)
16.浪子: Aih, ban7 si7 le3!
17.醫師: Sim2-mih8 lang5, li2 kio3 goa2 u7 sim2-mih8 kui3-su7?
18.浪子: Kin2-kin2 chiong li2 e5 phoe5-pau-a2 pang3 he7 le3!
19.醫師: Oh, li2 si7 chhat8 tioh8 bo5?
20.浪子: KoaN2-kin2 pang3 he7 teh, na7 koh ke kong2 oe7 chiu7 beh phah hou7 li2 si2.(拿鎗出來)
21.醫師: Chhat8-ou3, chhat8-ou3! Kiu3-lang5 ou3, kiu3-lang5-ou3!
22.浪子: Li2 kai-si2 lah! (eng7 chheng3 toaN7 saN mng5,醫師phoe5-pau-a2 hiat hou7 i, lai5 tioh8-siong chau2-khi3.浪子khioh phoe5-pau-a2 teh chhiau-chhoe7 lai7-bin7.市民a出場)
23.市民a: Chhat8-ou3! chhat8-ou3! Phah si2 lang5 ou3!
(Chau2-oa2 khi3 kap i sio-phah)
24.市民b: Liah8 chhat8 ou3! liah8 chhat8 ou3!
(Oa3-khi3 tau3 liah8, chiong浪子 liah8 khi2-lai5)
25.市民a: Ho2 toa7-taN2, ho2 toa7-taN2, tng5-thau5 peh8-jit8 tiam3 chit e5 kong-chiong3 e5 sou2-chai7 teh chhiuN2-kiap, chin ho2 taN2, chin ho2-taN2!
26.市民b: Pak8 khi2-lai5! siau3-lian5 lang5 m7-tho2 m7-than3, cho3 chit-khoan2 hoaiN5-pa3 su7, tioh8 ai3 toa7-toa7 ka7 i ka3-si7 chiah oe7 sai2-tit.
27.警官: An2-choaN2! Sim2-mih8 su7-kiaN7?!
28.市民a: Tai7-jin5 ah, chit e5 hiong5-hoan7 eng7 chheng3 phah-si2 lang5 lai5 chhiuN2 i e5 phoe5-pau-a2 lah!
29.市民b: Tai7-jin5 ah, che tioh8 ai3 giam5-giam5 lai5 ka7 i chhu2-li2 chiah oe7 eng7-tit, na7 bo5 kiaN5 liau2 oe7 phah-phaiN2 lang5 e5 toa7-se3.
30.警官: Kho2-ouN3 kau3-kek8, pak8 khi2-lai5!(Ka7 pak8) Siau3-lian5-lang5 ho2 toa7 taN2, kaN2 cho3 chit khoan2 kho2-ouN3 e5 su7, li2 si7 an3-sng3 m7 ai3 cho3 lang5 tioh8 bo5? li2 si7 ai3 chhoe7 si2-lou7 mah?!
31.浪子: Tai7-jin5 ah, chhiaN2 li2 sia3-bian2 goa2, goa2 i2-au7 m7-kaN2 an2-ne cho3 lah.
(醫師出場)
32.警官: Li2 kaN2 ti7 chit e5 peh8-jit8 e5 si5, tiam3 chit e5 kong-chiong3 e5 lou7-piN khui-chheng3 phah lang5, soa3 chhiuN2 lang5 e5 mih8, li2 e5 choe7 kau3-giah8 ok-tok8,chiau3 lut8-hoat li2 tioh8 siu7 kek8-tang7 e5 si2-heng5.
33.浪子: Tai7-jin5 ah, (kui7 loh8 khi3) goa2 chhu3-nih8 iau2-ku2 chit8 e5 loan2-jiok8 to2-chhng5 ku2-ku2 e5 lau7-bu2 kap chit8 e5 boe7 seng5-jin5 e5 sio2-moe7, chhiaN2 li2 tioh8 kho2-lin5 goa2 e5 lau7-bu2, siat-su2 i na7 chai-iaN2 chit e5 su7, kiaN-liau2 goa2 e5 lau7-bu2 oe7 hoan5-lo2 soa3 lai5 si2.
34.警官: Li2 m7-bian2 ke kong2 oe7, bo5-lun7 sim2-mih8 su7-cheng5 li2 long2 bo5 hoat-tou7 thang thoat-chhut heng5-hoat8 lah, kiaN5, lai5-khi3 keng2-chhat-sou2.
35.醫師: Chhoa3 keng2-koaN, lo5-hoan5 li2, lo5-hoan5 li2!
36.警官: Oh, Lau5 i-seng, si7 m7-si7 li2 si7 pi7-hai7-jin5?
37.醫師: Si7 lah, goa2 si7 pi7-hai7-jin5, chong2-si7 chin ka-chai3, Siong7-te3 u7 po2-siu2 goa2, hou7 goa2 long2 bo5 siu7 tioh8 sim2-mih8 sun2-hai7, chi2-u7 khang-kiaN chit8-tiuN5.
38.警官: An2-ne chin ho2 ka-chai3, na7 bo5 li2 chit8-mia7 kaN2 tioh8 ou-hou ai-chai3.
39.醫師: Chhoa3 keng2-koaN, ko2-jian5 goa2 long2 bo5 tu2-tioh8 sim2-mih8 siu7 siong, chit e5 chheng-lian5 e5 choe7 kiam2 boe7 thang sia3-bian2 i ?
40.警官: He si7 boe7 eng7-tit, tek8-piat li2 si7 bo5 eng-kai thoe3 i kong2 cheng5, chit-khoan2 e5 hoan7-choe7 si7 tioh8 giam5-giam5 e5 chhu2-hoat8, hou7 i au7-pai2 m7-kaN2 an2-ne cho3.
41.醫師: Li2 kong2 an2-ne ia7-si7 tioh8, put-ko3 lang5 na7 m7-si7 tui3 Siong7-te3 e5 sin5 lai5 chin-sit8 kai2-pian3, chiu7 sim2-mih8 hoat-lut8 ia7 bo5 hoat-tou7, hoan2-tng2 si7 hou7 lang5 na2 ke-thiN choe7-ok.  Na7-si7 chit e5 chheng-lian5 goa2 khoaN3 si7 u7 sim beh hoe2-kai2 lah, i e5 lau7-bu2 sio2-moe7 long2 me5-jit8 teh kiu5-kio3 Siong7-te3 kin2-kin2 kai2-pian3 i, goa2 ia7-si7 tak8-jit8 teh thoe3 i ki5-to2, sou2-i2 Siong7-te3 oe7 thiaN goan2 e5 ki5-to2.
42.警官: Lau5 i-seng, li2 bat chit e5 lang5 kap i e5 ka-chok8 mah?
43.醫師: Si7, i e5 lau7-bu2 si7 chit8-ui7 chin kho2-chhu2, han2-tit khoaN3-kiN3 e5 hu7-jin5-lang5, i e5 tiong7-hu cha2 chiu7 koe3-sin, ka-ki7 chit8 lang5 phah-piaN3 lai5 iuN2-chhi7 nng7 e5 kiaN2-ji5.  I ia7 ui7-tioh8 chit e5 chheng-lian5 hong3-tong7 e5 ian5-kou3, me5-jit8 hoan5-lo2 ti3-kau3 phoa3-piN7, goa2 u7 khi3 khoaN3 i, ia7 u7 chhoa7 in lai5 teh thiaN to7-li2.
44.浪子: (Chau2-oa2 kui7 ti7醫師e5 bin7-cheng5)sian-seN,chhiaN2 li2 sia3-bian2 goa2, goa2 hiam2-hiam2 hai7-si2 li2 e5 seN3-mia7, chong2-si7 li2 iau2-ku2 long2 bo5 oan3-hun7 goa2,soa3 thoe3 goa2 kiu5-cheng5.  Oh, chit-khoan2 e5 thiaN3-sim si7 pi2 chiN5 koh khah po2-poe3.  Li2 e5 thiaN3 u7 kam2-tong7 goa2 e5 sim, goa2 taN hoaN-hi2 hoan2-hoe2 lai5 kai2-pian3, i2-au7 tek-khak beh tiong5-sin cho3 lang5 lai5 iu2-hau3 goa2 e5 lau7-bu2.  Goa2 e5 lau7-bu2 sit8-chai7 si7 chit8-ui7 han2-tit-u7 lo5-khou2 e5 lau7-bu2, goa2 kin-a2-jit8 chiah chhim-chhim beng5-pek8 lau7-bu2 ui7-tioh8 goa2 e5 hi-seng, goa2 taN hoaN-hi2 nia2-siu7 hoat-lut8 e5 che3-chhai5,i2-au7 beh tiong5-sin cho3 lang5 lai5 chiaN5-cho3 chit8 e5 Ki-tok-tou5.(hau2)
45. 醫師: Kam2-sia7 Chu2, o-lo2 Chu2! che si7 Chu2 ki5-biau7 e5 thau2-pang3.  Li2 e5 lau7-bu2 na7 chai-iaN2 chit e5 su7 m7-chai beh loa7-nih8 hoaN-hi2.(老婆與小女出場)
46. 老婆: Eng-kiat ah, li2 si7 an2-choaN2 lah? Li2 phah si2 lang5 tioh8 bo5?
47. 醫師: A-po5, li2 m7-bian2 hoan5-lo2, phah bo5 si2, chi2-u7 tam7-poh8 siong ti7 chhiu2-nih8 na7-tiaN7.
48. 老婆: Sian-seN, goa2 e5 kiaN2 phah tioh8 li2 tioh8 bo5?!  Ah, li2 si7 goan2 e5 toa7 un-jin5, chong2-si7 goan2 hoan2-tng2 eng7 chit-khoan2 e5 phaiN2 lai5 po3 li2, khoaN3 goa2 u7 sim2-mih8 bin7 lai5 kiN3 li2, goa2 taN u7 sim2-mih8 hoat-tou7 thang poe5 li2 e5 choe7(hau2).
49.醫師: A-po5, li2 m7-bian2 khou2-sim, che si7 Siong7-te3 e5 ho2 i3-su3, beh hou7 li2 e5 kiaN2 thang hoan2-hoe2 oat-tng2 thau5 lah.
50.浪子: A-bu2, li2 tioh8 sia3-bian2 goa2 koe3-khi3 e5 tang7-choe7, goa2 sit8-chai7 tui3 li2 chin poe7-gek8, put-hau3, long2 si7 kiaN5 ti7 ou-am3 e5 be5-lou7, chhiaN2 li2 tioh8 sia3-bian2 goa2.  TaN goa2 i2-keng chai-iaN2 goa2 e5 chho3-gou7,goa2 i2-au7 tek-khak beh hoe2-kai2 lai5 chin7 goa2 choe3 kiaN2 e5 pun2-hun7 lah, goa2 tioh8 ai3 khi3 koaiN-kaN, m7-chai tioh8 loa7-ku2, chong2-si7 A-bu2 li2 tioh8 hoaN-hi2 lai5 tan2-hau7 goa2 koh tng2-lai5 e5 jit8, li2 tioh8 ng3-bang7, lai5 chiau3-kou3 li2 e5 sin-the2.
51.老婆: Eng-kiat, li2 chin-chiaN3 chheN2-gou7 lah, tioh8 bo5! Oh, goa2 e5 Eng-kiat, li2 e5 a-bu2 taN si2 ia7 kam-goan7 lah, goa2 e5 lo5-khou2 long2 bo5 kui ti7 khang-khang lah.  Che thang kong2 long2 si7 Siong7-te3 e5 lin5-bin2 kap Lau5 i-seng e5 pang-chan7, goa2 chin hoaN-hi2 lai5 tan2-hau7 li2 tng2-lai5, bo5 lun7 5 ni5 a2-si7 10 ni5.
52.警官: Lau5 i-seng, goa2 oe7 chin7-liong7 lai5 thoe3 chit e5 chheng-lian5 kiu5-cheng5, sou2-i2 ng3-bang7 i ti7 1 ni5 ku2 e5 tiong-kan chiu7 oe7-thang tng2-lai5, in-ui7 goa2 khoaN3 chit e5 cheng5-heng5 hou7 goa2 siu7 chin toa7 e5 kam2-tong7, goa2 i2-au7 ia7 beh kap li2 lai5 khi3 sin3 Ia5-sou thiaN to7-li2.  Na7 m7-si7 sin3 Ia5-sou e5 lang5 tek-khak bo5 u7 chit-khoan2 thiaN3 e5 kam2-hoa3 lat8.
53.醫師: Chhoa3 keng2-koaN, to-sia7 li2 e5 pang-bang5, ng3-bang7 chhiaN2 li2 toa7-toa7 thoe3 goan2 chhut-lat8, sit8-chai7 tioh8 kam2-sia7 Siong7-te3 e5 thiaN3-thang3, chit e5 thiaN3 e5 khui3-lat8 si7 tui3 Siong7-te3 lai5 e5.
Lan2 na7 sin3-kho3 Ia5-sou, pai3 Siong7-te3, lan2 u7 bo5-han7 e5 hok-khi3, phaiN2-kiaN2 piN3 ho2-kiaN2, phaiN2-lang5 piN3 ho2-lang5, ou-am3 piN3 kng-beng5, toe7-gek8 piN3 thian-tong5, chai-ho7 piN3 heng7-hok, hou7 lan2 put-si5 to7 u7 khoai3-lok8 hoaN-hi2 peng5-an e5 seng-oah8.
(幕後鳴鐘的聲)
Ah, tu2-ho2 kim-me5 chiu7-si7 Kiu3-se3-chu2 Ia5-sou kang3-seng e5 jit8, choan5 se3-kai3 ke-ke hou7-hou7 long2 si7 teh hoaN-hi2 kheng3-chiok Seng3-tan3, taN lan2 ia7 lai5 gim5 chit8 te3 si lai5 saN-kap hoaN-hi2.
(吟聖詩14首或是22首)
─幕─            終

CHHI-TIONG HOE
棘中花    三幕
人物：老婆、清香(小女)、秀蘭、金鳳、結祥、清雲、警官a、警官b。
第一幕
出場人物：老婆、清香、秀蘭、金鳳、結祥、
場    面：一個鄉村的家庭裡面
開    幕：老婆在打掃室內，清香在擦桌子
1.老婆：Lin2 ji7-so2 chiah oaN3 iau2 boe7 oe7-thang tng2-lai5 chiah8 moe5, sit8-chai7 hou7 i chin lou2-khou2.
2.清香：Goan2 ji7-hiaN to7 hou7 Jit8-kun(日軍)tiau3 khi3 cho3 peng, soa3 long2 bo5 tng2-lai5, ti3-kau3 hou7 i tioh8 an3-ne siu7-khou2.
3.老婆: Na7 bo5 i chit8-lang5 lan2 kaN2 tioh8 iau-si2.  Lin2 toa7-hiaN kap toa7-so2 long2 toa3 ti7 Tai5-pak chhia-hoa e5 sou2-chai7, sou2 than3 e5 chiN5 ka-ki7 to7 eng7 bo5 kau3.
4.清香：A-bu2, toa7-hiaN kap toa7-so2 u7 thiaN kong2 beh tng2-lai5 chhu3-nih8, phah-sng3 ti7 hia bo5-thang ho2 e5 khoan2.
5.老婆：KaN2-si7 an2-ne, na7 bo5, in tek-khak bo5 tng2-lai5. Chim-ma2 e5 siau3-lian5 lang5 long2 si7 an2-ne........(沈默) Goa2 na7 siuN7-tioh8 lin2 ji7-hiaN sim-lai7 chiu7 chin kan-khou2.
6.清香：A-bu2, li2 m7-thang koh siuN7 chit e5 su7, i2-keng hiah ku2 bo5 tng2-lai5, lan2 tioh8 an3-sng3 si2 lai5 khoaN3-phoa3.
7.老婆：Sit8-chai7 si7 chit8 e5 kho2-chhu2 e5 chheng-lian5.(chhit bak8-sai2)Goa2 si7 bo5 iau3-kin2, lin2 ji7-so2 khah kho2-lin5.
(秀蘭出場)
8.秀蘭：A-bu2, goa2 tng2-lai5 lah, hou7 lin2 tan2 chin ku2 chin sit-le2, taN goa2 kin2-kin2 lai5 khi3 phang5 moe5 chhut-lai5 chiah8.
9.老婆：Siu3-lan5, hou7 li2 tak8-jit8 an2-ne lo5-khou2 goa2 sit8-chai7 chin boe7 koe3-sim.
10.秀蘭：A-bu2, li2 m7-thang kong2 hit-khoan2 kheh-khi3 oe7, Siong7-te3 hou7 goa2 chiah-nih8 iong2-kiaN7, sou2-i2 cho3 kang si7 eng-kai e5 su7.
11.清香：A-so2, Seng3-tan3-cheh beh kau3 lah, thiaN kong2 kau3-hoe7 u7 beh ian2 kek8 neh!
12.秀蘭：An2-ne! Jit8-chi2 teh koe3 sit8-chai7 chin kin2.  Lin2 ji7-hiaN tu2-tu2 9 ni5 cheng5 e5 Seng3-tan3-cheh li7-khui lan2 e5 ka-teng5.
13.老婆：Siu3-lan5, goa2 siuN7 kin-ni5 na7 bo5 tng2-lai5 li2 chiu7 thang phah-sng3 ka-ki7 e5 lou7, chiah boe7 gou7-tioh8 li2 e5 it-seng.
14.秀蘭：Goa2 siong-sin3 Siong7-te3 oe7 thiaN goa2 e5 ki5-to2 po2-siu2清雲 tng2-lai5, goa2 bo5 li7-khui chit e5 ka-teng5.
15.清香：Ji7-so2, goa2 ia7 siong-sin3 Siong7-te3 oe7 thiaN li2 ek5i-to2.
16.老婆：Chiau3 tham3-thiaN e5 cheng5-heng5 si7 si2 khah toa7-bin7, an2-ne gong7-gong7 teh tan2 si7 bo5 li7-ek.
17.秀蘭：Lan2 m7-bian2 koh siuN7 hiah e5 su7, 清香lan2 chun2-pi7 thang lai5 chiah8 moe5.(退場)
(結祥、金鳳盛裝出場chhiu2 u7 heng5-li2)
18.結祥：A-bu2 goan2 tng2-lai5 lah.
19. 婆：Kiat-siong5, Kim-hong7 lin2 chiah cha2 to7 kau3-ui7!? KaN2 iau2-boe7 chiah8 cha2-tng3, soa3 lai5 chiah8.
20.金鳳：Cha-am3 tui3 Tai5-pak che7夜行的快車che7 chit8 me5 chin ia3-sian7, koaN2-kin2 chiah8 koa2 moe5 thang lai5 khi3 khun3.
(秀蘭，清香phang5-moe5出場)
21.清香：A-hiaN, a-so2 lin2 thai2 oe7 hut-jian5-kan tng2-lai5?
22.秀蘭:A-hiaN, a-so2 lin2 tng2-lai5 lah tioh8 bo5!  Chiah e5 heng5-li2 goa2 koaN7 jip8 lai5 khi3.
23.金鳳：M7-bian2, goa2 e5 mih8-kiaN7 lin2 long2 m7-thang ka7 goa2 bong tioh8.  ChhiaN2 li2 phang5 chui2 lai5 hou7 goan2 se2 bin7.
24.秀蘭：An2-ne goa2 lai5 khi3 phang5.(退場)
25.金鳳：Chit-khoan2 chhau2-te7 sou2-chai7, tak8-hang7 khoaN3 liau2 chin boe7 koan3-si3.  Chhin-chhiuN7 chit-khoan2 phoa3-chhu3 beh kio3 goa2 an2-choaN2 toa3.
26.結祥：ChhiaN2 li2 tioh8 jim2-nai7, che si7 chiam7-si5 ku2 na7-tiaN7, na7 u7 ki-hoe7 lan2 chiu7 oe7 koh chhut-khi3
都會.
27.金鳳：TaN lin2 2 lang5 m7-thang tiam7-tiam7 hia khia7,tioh8 kin2-kin2 khi3 phang5 moe5 chhut-lai5 hou7 goan2 chiah8; long2 si7 chhau2-te7 song5, m7-chai poaN3-hang7.
28.老婆：清香,li2 khi3 phang5-moe5, goa2 lai5 pai5-oaN2.
29. 金鳳：Chit-khoan2 chhau2-te7, koh chit-khoan2 ka-teng5, chit-khoan2 jin5-but8, khoaN3 goa2 beh an2-choaN2 jim2-siu7 oe7 tiau5.
(秀蘭出場)
30.秀蘭：A-so2, chhiaN2 li2 se3 bin7.
31.金鳳：Li2 theh8 chit tiau5 ou-ou chhau3-chhau3 e5 bin7-kin beh kio3 goa2 an2-choaN2 se3?
32.秀蘭：A-so2, lan2 chhu3-nih8 chi2-u7 chit-tiau5 na7-tiaN7.
(清香phang5 moe5 chhut-lai5 pai5 ti7桌上)
33.清香：A-hiaN a-so2 chhiaN2 lai5 chiah8 moe5.
34.秀蘭：A-so2, khah sit-le2, goan2 beh chiah8-png7 e5 si5 tioh8 ai3 ki5-to2, kam2-sia7 Siong7-te3, sou2-i2 chit-tiap8 lan2 seng lai5 ki5-to2.        
ThiN-pe7 Siong7-te3 goan2 kam2-sia7 Li2, chiau3-kou3 goan2 chit8-ke peng5-an, koh siuN2-su3 goan2 kim cha2-khi2 e5 chiah8-mih8, chin to-sia7, kho3 Chu2 e5 mia5.  A-men.         
An2-ne ho2, a-hiaN a-so2 chhiaN2 lin2 eng7.
35.金鳳：Siu3-lan5, li2 si7 an3-sng3 beh hou7 chit e5 ka-teng5 long2 chiaN5-cho3 jip8-kau3 e5 tioh8 bo5? A-bu2 , li2 thai2 oe7 iong5-un2 Siu3-lan5 an2-ne cho3?! Lan2 e5 chong-chok8 a2-si7 peng5-iu2 long2 bo5 lang5 teh sin3, che si7 thang kian3-siau3 e5 su7.
36.結祥：Siu3-lan5, li2 sit8-chai7 bo5 eng-kai chhoa7 goan2 kap li2 kiaN5 siang7-khoan2 e5 lou7, in-ui7 jip8-kau3 e5 lang5 chhin-chhiuN7 chit8-chiong2 e5 chai-ho7, ti3-kau3清雲chiah tioh8 chong3-sin ti7 hai2-te2.
37.老婆：Kiat-siong5, li2 u7 thiaN-tioh8 sim2-mih8 siau-sit tioh8 bo5?!
38.結祥：Si7 lah, goa2 u7 tu2-tioh8清雲e5 chit8-ui7 peng5-iu2 teh kong2 i beng5-beng5 u7 khoaN3-tioh8清雲sou2 che7 e5 chun5 tim5 loh8-khi3.
39.老婆：Ah,清雲goa2 e5 kiaN2, li2 taN bo5 ng3-bang7 thang tng2-lai5 saN-kiN3 lah(hau2, 秀蘭也起身退場beh khi3 hau2)
40.金鳳：A-bu2 lai5 le3!(khan老婆到台前)Li2 tioh8 m7-thang hou7 hit-khoan2 thiaN to7-li2 e5 lang5 teh ka7 li2 chu2-i3, thiaN to7-li2 si7 lang5-lang5 sou2 iam3-ouN3 e5 su7, koh li2 na7 si2 liau2 oe7 khi3 hou7 i ka7 li2 ou2 bak8-chiu khi2-lai5.  Li2 na7 bo5 chhoa7 tioh8 hit-khoan2 thiaN to7-li2 e5 lang5 清雲ma7 boe7 si2.  TaN ko2-jian5 kiaN2 si2 lah, hit-khoan2 jip8-kau3 lang5 tioh8 m7-thang koh hou7 i tiam3 chhu3,tioh8 ka7 koaN2 chhut-khi3, na7 bo5, tek-khak oe7 hai7-tioh8 lan2 e5 ka-teng5.
41.老婆：Goan5-lai5 si7 an2-ne, goa2 long2 m7 chai-iaN2, goa2 siuN7 kong2 Siu3-lan5 tioh8 hiah-nih8 kut-lat8 gau5 pang-chan7 ka-teng5, sou2-i2 tak8-hang7 long2 sui5-chai7 i.
42.金鳳：Hit khoan2 lang5 chiah li7-hai7, taN tioh8 kin2-kin2 ka7 koaN2chhut-khi3, lan2 ia7 bo5 eng-kai koh lau5 i ti7 chhu3 lai7.
43.老婆：Chong2-si7 Siu3-lan5 na7 chhut-khi3 goa2 kap清香beh an2-choaN2 seng-oah8?
44.金鳳：A-bu2, goan2 kiam2 oe7 hou7 li2 iau si2 mah? Li2 m7-bian2 kiaN bo5 thang chiah8 lah, li2 na7 ka7 i koaN2 chhut-khi3, li2 m7-bian2 kiaN bo5 chiN5 lah, taN chiah e5 chiN5 hou7 li2.
──幕──
第二幕
出場人物：秀蘭、清香、老婆、金鳳、
場    面：和第一幕同樣
開    幕：秀蘭teh chheng-sau3 sek-lai7, sau3-kau3 清雲e5像片e5 sou2-chai7, chiu7 khia7 tiaN7 ti7 hia teh khoaN3,悲傷hut-jian5 chheng3-chhut ti7 i e5 sim.
1.秀蘭:Chheng-hun5, li2 tau3-te2 si7 si2 a2-si7 oah8 lah! Li2 pang3 goa2 chit8-lang5 beh kio3 goa2 an2-choaN2 tioh8 ho2 lah.(hau3)Siong7-te3 ah, Li2 tioh8 thoe3 goa2 khui lou7, goa2 na7-si7 tioh8 li7-khui chit e5 ka-teng5, goa2 ia7 hoaN-hi2 lai5 li7-khui, goa2 i2-keng bo5 hoat-tou7 thang jim2-siu7 chit e5 ka-teng5 e5 kan-khou2.(清香出場)
2.清香：Ji7-so2, li2 si7 an2-choaN2?
3.秀蘭：Bo5 lah......., hut-jian5 khoaN3-tioh8 Chheng-hun5 e5 siong7......(koh hau2).
4.清香：Ji7-so2, goa2 chai-iaN2 li2 e5 kan-khou2, tek8-piat si7 tui3 toa7-so2 tng2-lai5 chhu3 liau2-au7 li2 tak8-jit8 long2 tioh8 bak8-sai2 chun2 png7 thun......, chong2-si7 A-so2, li2 tioh8 koh jim2-siu7 chit8-si5-a2-ku2, Siong7-te3 tek-khak bo5 pang3-sak li2, li m7-thang li7-khui goan2 khi3.
5.秀蘭：Lin2 ji7-hiaN si7 i2-keng bo5 mia7 thang koh tng2-lai5 e5 lang5, goa2 tiam3 chia lai5 tan2-hau7 ma7 bo5 bok8-tek8, hoan2-tng2 si7 cho3 chit e5 ka-teng5 e5 that-gai7................(hau2)   
Na7 m7-si7 ui7-tioh8 sio2-sio2 ni5-ki2 e5 li2 kap ni5-lau7 loan2-jiok8 e5 A-bu2, goa2 i2-keng bo5 koh tiam3-ti7 chit e5 ka-teng5.  Chong2-si7 goa2 na7 siuN7-tioh8 A-bu2 choe3-kin7 e5 thai7-tou7 goa2 e5 sim chhin-chhiuN7 beh piak-lih8 e5 kan-khou2.
6.清香：Ji7-so2, chhiaN2 li2 m7-thang khioh-oan3 A-bu2, in-ui7 long2 si7 hou7 toa7-so2 be2-siu khi3 lah!(老婆出場)
7.老婆：清香li2 si7 ti7 hia teh kong2 sim2-mih8?!  Ka7 li2 kong2 kui2 chap8-pai2 li2 ia7 boe7-hiau2 thiaN, chhau3 lang5, bo5 chi3 bo5 khi3, jip8-khi3 lai7-bin7!!
(Ka7 i khiu2-lai5 piN-thau5)
Ka7 li2 kong2 hit ho7 thiaN to7-li2 e5 cha-bou2 lang5 siph7aiN-mih8 m7-thang oa2-khi3, li2 long2 bo5 teh thiaN! Hit-khoan2 phaiN2-mih8 chhut-si3 tioh8 toa3 to chhiuN,jip8 mng5 chiu7 hai7-si2 ang-sai3, jian5-au7 chiu7 beh ka7 lan2 phoa3 liau2-liau2 lah.
(二人退場)
8.秀蘭：Chu2 ah, goa2 u7 sim2-mih8 khui3-lat8 thang tam-tng chiah toa7 e5 chek-jim7!
Siong7-te3 ah, Li2 tioh8 thoe3 goa2 khui-lou7, chi2-si7 goa2 eng-kai kiaN5 e5 lou7(金鳳出場，秀蘭kin2-kin2 ke3-siok8 phoah chui2, 金鳳khoaN3 i chin tho2-iam3, i tit8-tit8 teh chio3 kiaN3 so-bin7, kiaN5 lai5 中央soa3 hou7 chui2 chhu7 to2.)
9.金鳳：Ai-io, li2 chit e5 jip8-kau3 cha-bou2, goa2 kap li2 u7 sim2-mih8 oan-siu5, li2 eng7 chit-khoan2 ke3-bou5 beh hai7 si2 goa2! Oh, goa2 chit-nia2 po2-poe3 e5 Hiong-kang2 saN long2 la3-sap khi3, khoaN3 li2 beh kap goa2 an2-choaN2 sng3-siau3 lah!
10.秀蘭：A-so2, chhiaN2 li2 sia3-bian2 goa2, (chin tioh8-kip,eng7 toh-pou3 beh ka7 chhit saN, 金鳳chiong i oe to2)
11.金鳳：Li2 an3-sng3 beh ka7 goa2 piN3 hou7 phaiN2 tioh8 bo5?! Eng7 hit e5 la3-sap pou3 teh chhit sim2-mih8! Beh hou7 li2 poe5 lah(金鳳khi3 thoa 老婆chhut-lai5)A-bu2 khoaN3 li2 beh an2-choaN2 siat-hoat, chit-nia2 saN ka7 goa2 hai7 kau3 la3-sap khi3 lah, chit-nia2 si7 u7 chiN5 bo5 tang3 boe2 e5 saN, khoaN3 i beh kap goa2 an2-choaN2 sng3 lah!
12.老婆:Ai-ia3, li2 chit e5 chin-chiaN3 si7 hai7-thang5, long2 si7 hou7 li2 hai7 kau3 chhiN-chham2 kau3 kek8, goa2 to7 ka7 li2 kong2 hian7-chai7 goan2 bo5 khiam3-eng7 li2, li2 tioh8 chhut-chhut-khi3, khah koaN2 li2 ia7 si7 beh toa3 chia. Li2 chit-khoan2 phaiN2-mih8 kin2 chau2, goan2 si7 kin2 chhut-thau5-thiN, li2 chit-tiap8 tioh8 chhut-khi3, m7-thang koh kap goan2 ko5-ko5 tiN5.  Kim-hong7, li2 chiong i e5 pau-hok8-a2 ka7 khoan2 chhut-lai5.
13.秀蘭：A-bu2, li2 tioh8 toa3-liam7 li2 e5 kiaN2 Chheng-hun5,iong5-un2 goa2 koh tan2-hau7 chit8-si5-a2-ku2.
14.老婆:M7-bian2 kong2, Chheng-hun5 chiu7-si7 hou7 li2 hai7-si2 e5 lah, m7-bian2 koh tan2-hau7 lah.
(金鳳chiong pau-hok8-a2 theh8 hou7老婆,老婆chiu7 hiat hou7秀蘭 )TaN li2 kin2-kin2 chhut-khi3, hou7 goan2 khah u7 peng5-an.(幕後奏?????)
15.秀蘭：A-bu2, li2 na7-si7 ai3 goa2 chhut-khi3 goa2 ia7 m7-kaN2 hoan2-tui3 li2.(hau2) A-bu2, ku2-ku2 tit-tioh8 li2 e5 chiau3-kou3 chin to-sia7, na7 si7 goa2 cho3 bo5 kau3 e5 sou2-chai7 li2 tioh8 sia3-bian2 goa2, goa2 ia7 siong5-siong5 beh kiu5 Siong7-te3 hou7 li2 u7 iong2-kiaN7 peng5-an.
16.老婆:M7-bian2 li2 lou2-lat8, beh chhut-khi3 tioh8 kin2 chhut-khi3.(秀蘭kiaN5 kau3門外，清香出場)
17.清香: Ji7-so2, ji7-so2, li2 m7-thang khi3 lah, m7-thang pang3-sak goan2 lah!( 清香khi3 ka7 i lam2-tiau5)
18.秀蘭:Oh,清香! Beh li7-khui chit e5 ka-teng5 goa2 e5 sim si7 chin kan-khou2 kau3 kek8, chong2-si7 goa2 bo5 li7-khui ia7-si7 boe7 eng7-tit.  ChhiaN2 li2 tioh8 koai-koai gau5 thiaN a-bu2, toa7-so2 e5 oe7, ia7 tioh8 siong5-siong5 thoe3 goa2 kap li2 e5 ji7-hiaN ki5-to2, na7 u7 Siong7-te3 e5 lin5-bin2 lan2 chiu7 oe7-thang koh cho3-hoe2 lah.
19.清香:Ji7-so2, li7 m7-thang khi3 lah, m7-thang khi3 lah.
20.老婆:清香, li2 teh kong2 sim2-mih8?  Li2 chit e5 cha-bou2 gin2-na2 chin hoan-thai2, kin2 jip8-lai5, kin2 jip8-lai5.(老婆chiong清香kiong5-kiong5 thoa khui, 秀蘭chaih退場，清香toa7 hau2)
--幕--
第三幕
出場人物：老婆、清香、金鳳、結祥、警官a、警官b、清雲、秀蘭、
場   面：和一、二幕一樣
開   幕：老婆teh se2-saN, na2 se2 na2 tui5 keng-thau5
1.老婆:清香m7 chai an2-choaN2 iau2 boe7 tng2-lai5.  Kho2-lin5 e5 kiaN2 tak8-jit8 long2 tioh8 chhut-khi3 ka7 lang5 se2-saN than3 chiN5.  Ah, goan2 bu2-kiaN2 na2 lai5 na2 phaiN2-mia7. (Chhit bak8-sai2 soa3 tui5 keng-thau5. 清香出場)
2.清香:A-bu2, li2 thai2 teh se2 saN lah, li2 long2 bo5 siuN7 li2 e5 sin-the2 hiah-nih8 loan2-jiok8, khng3 teh goa2 chiah se2 chiu7 ho2 lah.
3.老婆:A-bu2 na7 siuN7-tioh8 li2 e5 lo5-khou2 goa2 beh an2-choaN2 bo5 chhut-lat8 lah.
4.清香:A-bu2, boe7-eng7-tit an2-ne cho3, siat-su2 na7 u7 sim2-mih8 put-heng7 e5 su7, li2 beh pang3 goa2 chit8-lang5,goa2 beh an2-choaN2!?(老婆站起來,tui5 keng-thau5)
5.老婆: Li2 an2-ne kong2, chong2-si7 bo5 cho3 tioh8 boe7 ent7-tit, cheng5 lin2 ji7-so2 ti7 chhu3-nih8 i long2 oe7 thoe3 lan2 cho3, taN i chhut-khi3 lan2 bo5 cho3 si7 boe7 eng7-tit.  Ah, lan2 bu2-kiaN2 e5 mia7-un7 na2 chham2 lah!(hau2)
(金鳳出場)
6.金鳳:Lin2 bu2-kiaN2 ti7 hia teh chhong3 sim2-mih8?  Iau2 boe7 oaN3 tioh8 bo5?  Tai7-chi3 bo5 chiau3 khi2-kang cho3, beh an2-choaN2 chiau3 khi2-kang chiah8-png7 leh!  Lo2-lo2 chho2-chho2, se2 chit-khoan2 saN beh an2-choaN2 chheng7!(chiong se2 ho2 e5 saN koh hiat ti7 se2-phun5 lai7,退場，幕後奏????? )
7.老婆: Goa2 chit e5 lau7-mia7 bo5 hou7 i hai7-si2 si7 boe7 eng7-tit.  Oh, Siong7-te3 ah.  Li2 tioh8 u7 leng5 u7 siaN3 thang kiu3 goan2 bu2-kiaN2 thoat-li7 chit e5 khun3-khou2 e5 ka-teng5.
8清香:A-bu2, li2 m7-bian2 an2-ne kek-sim, bo5 iau3-kin2,goa2 chiah se2 lah, ThiN-pe7 thiaN3 gong7 lang5, i hai7 lan2 boe7 si2 lah.
9.老婆: Goa2 na7 siuN7-tioh8 li2 e5 ji7-so2, goa2 e5 sim chiu7 chin kan-khou2, goa2 sit8-chai7 chin gu5-gong7, goa2 e5 choe7 chin tang7, kin-a2-jit8 chiah oe7 an2-ne siu7-khou2.
10.清香:A-bu2, goa2 cha2-khi2 ti7 pai3-tng5 u7 gu7-tioh8 ji7-so2 neh!  I kong2 ti7 sin3-tou5 e5 chhu3 teh pang-chan7.  I u7 teh mng7 a-bu2 e5 su7, ia7 u7 10 khou gun5 hou7 goa2.
11.老婆:Kho2-lin5, phaiN2-mia7 e5 sim-pu7, sit8-chai7 si7 chit8 e5 han2-tit-u7 kho2-chhu2 e5 cha-bou2 gin2-na2, hou7 mou5-kui2 hai7 kau3 tioh8 lai5 saN-li7.
12.清香:A-bu2, toa7-hiaN i2-keng chiaN5 geh8-jit8 bo5 tng2-lai5 lah, m7-chai si7 an2-choaN2, choe3-kin7 e5 thai3-tou7 chin ki5-koai3.
13.老婆:Hou7 hit-khoan2 phaiN2 bou2 lian5-lui7 kau3 bo5 ho2 te7-pou7(結祥出場)Kiat-siong5!  Li2 si7 khi3 to2-ui7 chiah-nih8 ku2 long2 bo5 tng2-lai5 si7 teh cho3 sim2-mih8 su7 lah.
14.結祥:Goa2 teh kap lang5 cho3 su7-giap8, chin bo5 eng5,sou2-i2 chiah boe7-thang tng2-lai5.(金鳳出場)
15.金鳳:Li2 u7 sim2-mih8 bin7 thang koh tng2-lai5?  Li2 long2 m7-bian2 tng2-lai5 ho2 lah, goa2 ka-ki7 u7 hoat-tou7 thang kap li2 phah-sng3 lah.  Ta-pou-kiaN2 bo5 thang chhi7 chit8-ke, u7 sim2-mih8 bin7 teh cho3 lang5.
16.結祥:金鳳, li2 m7-bian2 siu7-khi3, goa2 choe3-kin7 kap peng5-iu2 teh cho3 chit8-kiaN7 toa7 su7-giap8, bo5 ku2 chiu7 oe7 than3 toa7 chiN5, li2 tioh8 liong7-kai2.
17.金鳳:Li2 long2 si7 eng7 hit-khoan2 oe7 beh lai5 moa5-phian3 goa2, goa2 taN hou7 li2 boe7 phian3-tit, kin-a2-jit8 khoaN3 si7 beh si2 li2 a2-si7 si2 goa2, na7 bo5 lai5 kai2-koat boe7 eng7-tit. (Giah8 thui5-a2 beh phah i).
18.結祥: 金鳳ban7-si7 le3, ban7-si7 le3! goa2 chiN5 hou7 li2, chiN5 lah, chiN5 lah.
19.金鳳:(theng5-chhiu2) Theh8 lai5, goa2 na7 bo5 piN3-bin7 li2 long2 m7-kiaN, an2-ne ho2, iau2 u7 bo5(chhiau te5-a2 lai7)
20.結祥:Bo5 lah, bo5 lah(tui3 te5-a2 lai7 chhiau tioh8 chin che7 chiN5).
21.金鳳:Li2 thai2 u7 chiah-nih8 che7 e5 chiN5?!  Si7 tui3 ta2-loh8 lai5 e5?
22.結祥:Che si7 goa2 cho3 su7-giap8 than3 e5 chiN5 lah, m7-thang hou7 lang5 chai-iaN2.(警官a,b出場)
23.警官a:Ong5 Kiat-siong5 u7 ti7-teh bo5?
24.結祥: Hai7 lah, keng2-chhat lai5 lah, khoaN3 goa2 beh an2-choaN2?
25.警官b: Li2 taN bo5 hoat-tou7 thang to5-thoat, lai5, pak8 khi2-lai5.
26.老婆:Tai7-jin5 ah, lin2 si7 pak8 i an2-choaN2, i si7 cho3 sim2-mih8 su7?
27.警官a:Ong5 Kiat-siong5 ka2-mou7 si7 chit8 e5 toa7 siong-jin5, ti7 Tai5-pak e5 sou2-chai7 cha3-ki hoaiN5 lang5 e5 chai5.
28.老婆:Kiat-siong5 ah, li2 goan5-lai5 chiu7-si7 teh cho3 chit-khoan2 toa7 su7-giap8 ou3.
29.警官b:A-po5, li2 e5 kiaN2 bo5 u7 cheng3-giap8, tak8 sou2-chai7 khi-phian3 lang5 e5 chiN5 lai5 ian3-lok8 chhia-hoa hong3-tong7, sou2-i2 goa2 beh liah8 i lai5 khi3 koaiN-kaN.
30.金鳳:Kiat-siong5, chhin-chhiuN7 li2 chit-khoan2 e5 lang5 goa2 chin tho2-iam3, goa2 beh kap li2 li7-hun, i2-au7 lan2 si7 bo5 kan-siap8 lah.
31.結祥:Kim-hong7, goa2 kin-a2-jit8 oe7 cho3 chit-khoan2 e5 su7 kiam2 m7-si7 long2 ui7-tioh8 li2 mah, li2 bo5 lin5-bin2 goa2, hoan2-tng2 ti7 chit e5 chai-lan7 e5 si5 chiu7 beh kap goa2 li7-hun, an2-ne sit8-chai7 thai3 chan5-jim2 lah.
32.金鳳:Chhin-chhiuN7 li2 chit-khoan2 bo5 lou7-eng7 e5 ta-pou lang5, goa2 long2 bo5 u7 sim2-mih8 thang liu5-cheng5, goa2 beh kap li2 li7-hun.
33.結祥:Kim-hong7, na7 m7-si7 li2 me5-jit8 tui3 goa2 chha2 chiN5, goa2 chiu7 bo5 cho3 chit-khoan2 e5 su7, goa2 e5 siu-jip8 bo5 hoat-tou7 thang eng3-hu3 li2 e5 chhia-hoa e5 seng-oah8, it-chhe3 long2 si7 ui7 li2, li2 long2 bo5 liong5-sim.
34.警官a:An2-ne li2 si7 pang-chan7 li2 e5 ta-pou lang5 hoan7-hoat e5, chiau3 lut8-hoat li2 ia7 tioh8 eng-kai siu7 tang7-choe7, lai5 pak8 khi2-lai5.
35.金鳳:Tai7-jin5 li2 pak8 goa2 beh an2-choaN2, goa2 e5 tiong7-hu hoan7 e5 choe7 kap goa2 u7 sim2-mih8 kan-siap8.
36.警官b:U7, chhin-chhiuN7 li2 chit-khoan2 e5 cha-bou2-lang5, me5-jit8 chhia-hoa thit-tho5 si7 bo5 hap8 ti7 kok-ka chong5-tong7-oan5 e5 hoat-chek, ti3-kau3 lian5-lui7 tiong7-hu seng-oah8-siong7 e5 hu7-tam lai5 hoan7-choe7,li2 chit-khoan2 lang5 tioh8 giam5-giam5 chhu2-hoat8.  Lai5,long2 pak8 khi2-lai5!!
37.金鳳:Tai7-jin5 ah, sia3-bian2 goa2 lah!( 清雲koaN7 heng5-li2 tng2-lai5)
38.清雲:Oh, A-bu2, A-bu2 goa2 tng2-lai5 lah!
39.老婆:Li2 si7 sim2-mih8 lang5, li2 si7 Chheng-hun5 tioh8 bo5!?  Oh, Chheng-hun5, goa2 e5 Chheng-hun5!(saN lam2-oa2)
40.清雲:A-bu2, li2 na2 oe7 hiah nih lau7 lah, li2 e5 thau5-mng5 long2 peh8 khi3, li2 e5 seng-khu long2 si7 kut-thau5, A-bu2, hou7 li2 ku2-ku2 lo5-khou2, sit8-chai7 goa2 si7 chin put-hau3, goa2 e5 sim ia7 hoaN-hi2 ia7 kan-khou2.
41.老婆:Chheng-hun5, li2 si7 chin-chiaN3 tng2-lai5 lah tioh8 bo5?  A2-si7 goa2 teh cho3 bang7 leh?  Ai3 ah, ok-bang7 kap ho2-bang7 thai2 oe7 kau-chiap ti7 goa2 e5 sin-chiuN7.
42.清雲:A-bu2, lan2 long2 m7-si7 teh cho3 bang7, koh in-ui7 ho2-bang7 lai5 kau3, sou2-i2 it-chhe3 e5 phaiN2-bang7 tek-khak oe7 siau-soaN3 khi3.
43.老婆:Chheng-hun5, li2 kiam2 bo5 khoaN3 tioh8 lin2 a-hiaN kap a-so2.
44.清雲:Si7 an2-choaN2, in si7 hoan7 tioh8 sim2-mih8 su7?
45.清香:Ji7-hiaN, toa7-hiaN u7 cha3 lang5 e5 chiN5 to2 lang5 e5 che3, sou2-i2 hou7 lang5 beh liah8 khi3 koaiN lah.
46.清雲:Sim2-mih8!  Toa7-hiaN, li2 thai2 oe7 cho3 hit-khoan2 put-gi7 e5 su7?  Tai7-jin5 ah, m7 chai goa2 e5 toa7-hiaN sou2 khiam3 lang5 e5 hu7-che3 u7 loa7-che7?
47.警官a:Chha-put-to u7 8 ban7 gun5.
48.清雲:Tai7-jin5, goa2 hoaN-hi2 chi-chhut hit-tiau5 chiN5,m7-chai lin2 oe7-thang pang3 in a2-boe7?
49.警官b:ChiN5 na7 u7 kap che3-chu2 chheng-chho2 chu7-jian5 ti7 hoat-lut8-siong7 chiu7 bo5 choe7, goa2 ia7 oe7 pang3 in khi3.
50.清雲:An2-ne chhiaN2 lin2 pang3 in, goa2 ti7 chia sui5-si5 sia2 8 ban7 gun5 e5 chi-phio3 hou7 lin2 khi3 gun5-hang5 nia2 chiN5.
51.警官b:An2-ne ho2, taN Ong5 Kiat-siong5, goa2 pang3 li2 khi3, li2 sit8-chai7 chin u7 hok-khi3, na7 bo5 tu2-tng7 li2 e5 sio2-ti7 tng2-lai5 lin2 phah-sng3 bo5 hoat-tou7 thang chau2-siam2 hoat-lut8 e5 che3-chhai5.(二人退場)
52.結祥:Chheng-hun5, chin to-sia7, li2 e5 a-hiaN sit8-chai7 put-phoe3 li2 chit-khoan2 e5 thiaN3-thang3.
53.清雲:A-hiaN, che long2 si7 Siong7-te3 e5 thiaN3, lan2  eng-kai tioh8 kam2-sia7 Siong7-te3.
54.老婆:Goan2 long2 an3-sng3 li2 i2-keng si2 lah, kin-a2-jit8 ti7 chit e5 chai-lan7 e5 si5 li2 oe7-thang tng2-lai5 soa3 kiu3 chit8-ke thoat-li7 kan-lan5, che long2 si7 Siong7-thian e5 pi2-iu7, phah-sng3 goa2 tioh8 lai5 sio-hiuN pai3-put8.
55.清雲:A-bu2, lan2 tioh8 tui3 thiN-teng2 e5 Siong7-te3 lai5 kam2-sia7.  In-ui7 Siong7-te3 chiah si7 oe7 pang-chan7 lang5 chin e5 sin5, lan2 e5 seN-si2 long2 ti7 I e5 chhiu2-lai7.
56.老婆:Hit e5 Siong7-te3 si7 Ia5-sou kau3 sou2 teh hok8-sai7 e5 Siong7-te3 tioh8 bo5?
57.清雲:Si7 lah, Ia5-sou-kau3 e5 Siong7-te3 chiah si7 lang5 eng-kai tioh8 kam2-sia7 hok8-sai7 e5 Siong7-te3.  Na7 bo5 chit-ui7 ui2-tai7 e5 Siong7-te3, goa2 i2-keng si2 ti7 hai2-te2,ka-chai3 Siong7-te3 e5 koan5-leng5 hou7 goa2 4 me5 4 jit8 phiau-liu5 ti7 hai2-bin7, kau3 boe2 hou7 Bi2-kok chun5 kiu3 tioh8, au7-lai5 kau3 Sin-ka-pho, ti7 hia goa2 u7 hok8-bu7 ti7 chit8-keng石油公司, hit e5 lau2-pan2 si7 chit8-ui7 khian5-seng5 jiat8-sim e5 Ki-tok-tou5, i u7 in2-chhoa7 goa2 bat Siong7-te3, soa3 khan-seng5 goa2 ti7 hia kian3-lip8 su7-giap8.  Siong7-te3 u7 toa7-toa7 chiok-hok goa2 hou7 goa2 ti7 hia chin hoat-tat8, koh goa2 ia7 ui7-tioh8 kau3-hoe7 cho3 kang lai5 po3-tap Siong7-te3 e5 thiaN3.  A-bu2, goa2 tng2-lai5 choe3 iau3-kin2 chiu7-si7 beh hou7 lan2 e5 ka-teng5 long2 oe7 thang sin3 chit-ui7 Siong7-te3.
58.老婆:An2-ne sin3 Ia5-sou pai3 Siong7-te3 si7 chin ho2 e5 su7, goan2 long2 m7 chai-iaN2, taN sit8-chai7 tioh8 kam2-sia7 Siong7-te3, o-lo2 Ia5-sou, na7 bo5 I, goan2 chit-ke chiu7 chham2.
59.清雲:A-bu2, Siu3-lan5 thai2 oe7 long2 bo5 khoaN3-tioh8? si7 khi3 to2-ui7?(Tai7-ke aN3-thau5 m7-kaN2 in3)
60.清香:Ji7-hiaN, ji7-so2 i2-keng ku2-ku2 chiu7 bo5 ti7 chhu3-nih8 lah.
61.清雲: Siu3-lan5 si7 an2-choaN2, goa2 siong-sin3 i tek-khak bo5 pang3-sak lan2, in-ui7 i si7 chit8 e5 kho2-chhu2 e5 Ki-tok-tou5.
62.老婆:Chheng-hun5, chhiaN2 li2 sia3-bian2 goa2, goa2 u7 chiong Siu3-lan5 koaN2 chhut-khi3.(hau2) I sit8-chai7 si7 chit8 e5 kho2-chhu2 chin7-tiong e5 sim-pu7, goa2 na7 siuN7-tioh8 i sim chiu7 thang3-thiaN3.(清香退場)
63.金鳳:(Chau2 kau3 Chheng-hun5 e5 bin7-cheng5 kui7 teh) Chheng-hun5, che long2 si7 goa2 e5 choe7.  Goa2 si7 chit8 e5 oan3-hun7 thiaN to7-li2 e5 lang5, tui3 thiaN tioh8 li2 si2-khi3 e5 siau-sit, goa2 chiu7 tit8-tit8 oan3-chheh Siu3-lan5, kap i cho3 tui3-tek8, hou7 i kau3 ti7 kou-put-chiong tioh8 li7-khui ka-teng5, che long2 si7 goa2 e5 m7-tioh8,chhiaN2 li2 sia3-bian2 goa2.  TaN goa2 kin-a2-jit8 beng5-pek8 thiaN to7-li2 e5 lang5 si7 chin u7 jim2-nai7, u7 thiaN3-sim koh khoan-iong5, goa2 ia7 koat-sim beh lai5 sin3 Ia5-sou pai3 Siong7-te3 lai5 kai2-pian3 goa2 e5 seng-oah8.
64.結祥:Chheng-hun5, goa2 ia7 beng5-pek8 thiN-teng2 u7 chit8-ui7 chin Sin5, sit8-chai7 oe7 su3 hok-khi3 hou7 keng3-ui3 I e5 lang5, goa2 taN hoaN-hi2 li7-khui goa2 koe3-khi3 it-chhe3 phaiN2 e5 sou2-kiaN5 lai5 sin3-kho3 Siong7-te3, hou7 choan5-ke long2 oe7 tang5 chit8-tiau5 lou7.
65.清雲:Kam2-sia7 Chu2, o-lo2 Chu2!  Goa2 bo5 siuN7 lan2 e5 choan5-ke hiah-nih8 kin2 oe7-thang lai5 pai3 Siong7-te3,che sit8-chai7 si7 Siong7-te3 e5 koan5-leng5 kap lin5-bin2.
(清香chhoa7秀蘭出場)
66.清香:Ji7-hiaN, goa2 u7 chhoa7 ji7-so2 tng2-lai5 lah.
67.清雲:Siu3-lan5, goa2 tng2-lai5 lah, ku2-ku2 hou7 li2 chin siu7-khou2, chin put-chu7.
68.秀蘭:Chheng-hun5, goa2 oe7-thang koh khoaN3 li2 e5 bin7, goa2 chin hoaN-hi2, it-chhe3 e5 kan-khou2 long2 thoe3 kau3 thiN-piN hai2-kak.  Ou-am3-me5 koe3-khi3 lah,taN kng-beng5 hoaN-hi2 e5 cha2-khi2 si5 kau3 lah.  Sit8-chai7 kiN3-na7 chhoe7 Siong7-te3 e5, tek-khak bo5 tu2-tioh8 kian3-siau3.  I si7 hou7 si2-lang5 koh oah8, hou7 sit-loh8 e5 koh chhoe7 tioh8 e5 ....... Kam2-sia7 Chu2, o-lo2 Chu2!
69.老婆:Siu3-lan5, chhiaN2 li2 tioh8 sia3-bian2 goan2, li2 tui3 goan2 an2-choaN2 chin7-tiong, chong2-si7 goa2 soa3 eng7 phaiN2 lai5 po3 li2 e5 ho2.
70.金鳳:Siu3-lan5, it-chhe3 long2 si7 goa2 e5 m7-tioh8, goa2 sit8-chai7 chin kian3-siau3, chhiaN2 li2 tioh8 sia3-bian2 goa2.
71.秀蘭:A-bu2, A-so2, chhiaN2 lin2 m7-thang ui7-tioh8 chit e5 su7 lai5 kan-lan5, che long2 si7 Siong7-te3 e5 ho2 i3-su3 beh kiu3 lan2 chit8-ke, lan2 eng-kai tioh8 hoaN-hi2 kam2-sia7 Chu2.
72.清雲:Si7, kim-me5 tu2-tu2 si7 Kiu3-chu2 Seng3-tan3, choan5 se3-kai3 tak8 pang-kok ke-ke hou7-hou7 long2 teh hoaN-hi2 kheng3-chiok Seng3-tan3, lan2 ia7 saN-kap gim5-si lai5 hoaN-hi2 Seng3-tan3.
(吟聖誕的詩)
幕            終

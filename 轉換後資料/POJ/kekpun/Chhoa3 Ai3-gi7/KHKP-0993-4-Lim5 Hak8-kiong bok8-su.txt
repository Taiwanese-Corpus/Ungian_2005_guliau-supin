
OA7-KEK8 LIM5 HAK8-KIONG BOK8-SU
Chhoa3 A3i-gi7
TE7 1 Bou7: Lim5 Hak8-tun siu3-chai5 e5 toa7 thiaN3, (kiam iong7 choe3 su-oh8-a2 kau3-sek).
Pou3-ti3 : Pat-sian-toh chit8 te3, i2-liau5 3 liau5, hak8-seng iong7 e5 i2-thau5-a2 kui2-na7 liau5,kau3-su iong7 e5 i2 toh kok chit8 liau5.  Pan2-poe chit8 ki.  Khong2-chu2 ui7-siong7 chit8 tiuN ti7 piah-nih.  Hak8-seng thak8-chheh siaN-im chin toa7 siaN.
Hak8-tun : Tu2-chiah ka3 ke3-khi3 e5, lin2 bat i3-su3 bo5?  Kou2 chi iok8 beng5 beng5-tek u thian-ha7 chia2 (古之欲明明德於天下者), chiu7-si7 kong2, kou2-cha2 hiah e5 ai3 beh chiong ho2 e5 to7-tek hou7 thiN-kha-e7 e5 lang5 oe7 beng5-pek8 e5 tai7-seng, tioh8 ai3 ti7-li2 kok-ka hou7 ho2; beh ti7-li2 kok-ka hou7 ho2, tioh8 tai7-seng chiong ka-ki7 e5 ka-teng5 kou3 hou7 i cheng2-choe5; na7 ai3 hou7 ka-teng5 cheng2-choe5, tai7-seng tioh8 siu-iong2 ka-ki7, beh siu-iong2 ka-ki7; sim-koaN tioh8 ai3 si3-chiaN3; sim-koaN beh e7 si3-chiaN3, tai7-seng sim-su tioh8 ai3 seng5-sit8; sim-su beh seng5-sit8, tioh8 ai3 eng7 chin7 i e5 ti3-sek;ti3-sek na7 kau3, it-chhe3 ban7 hang7 mih8 e5 cheng5-li2 chiu7 oe7 thiat-toe2 beng5-pek8. Chit cham7 chiu7-si7 Khong2-chu2 kong e5 ho2e ka3-si7.  Khong2-chu2 kong si7 lan2 Tiong-kok u7 lek8-su2 i2-lai5 choe3 ui2-tai7 e5 gau5-lang5, sou2-i2 lang5 chheng i choe3 Tai7-seng5 Chi3-seng3 Sian-su Khong2-hu-chu2(大成至聖先師孔夫子), si7 lan2 Tiong-kok lang5 ti7 se3-kai3 siong7 choe3 khoa-khau2 e5 su7.  Lin2 tai7-ke tioh8 ai3 jin7-chin thak8-chheh, chiong-lai5 chiah oe7 choe3 gau5-lang5.  U7 lang5 ai3 beh mng7 m7-bat e5 sou2-chai7 bo5 ?
Hak8-seng : Sian-siN, goan2 sia7-nih kin-a2-jit8 phou2-tou7, ia7 u7 choe3 hi3, goan2 a-bu2 chhiaN2 Sian-siN tioh8 lai5 hou7 goan2 chhiaN2.
Hak8-kiong : Lin2 kiam2 chai-iaN2 phou2-tou7 si7 sim2-mih8 i3-su3?  Phou2-to7 chiu7-si7 chit8 
ni5 chit pai2 te7-gek8 mng5 khui, chheng-chheng ban7-ban7 e5 iau-kui2 pang3 chhut te7-gek8 khi2-lai5 iong5-kan, iong5-kan e5 oah8 lang5 ke-ke hou7-hou7 long2 tioh8 chu2 chhiN-chhau, chu2 kau3 chit8 toh moa2-moa2 lai5 chhiaN2 chiah e5 iau-kui2, ia7 tioh8 ka7 pai3, kiu5 in po2-pi3, sit8-chai7 m7-si7 thak8-chheh lang5 eng-kai sin3 e5 tai7-chi3.  Lan2 e5 Khong3-chu2 kong kong2,” Hui ki5 kui2 ji5 che3 chi, thiam2 ia2”(非其鬼而祭之諂也), na7 m7-si7 ka-ki7 e5 lang5 si2 khi3 choe3 kui2, lai5 ka7 che3, lai5 ka7 hau3, si7 khi3 phou5-thaN2 hiah e5 kui2, sit8-chai7 si7 kian3-siau3 e5 su7.
Hak8-tun: Hak8-kiong tiam7-tiam7, ho2 lah,li2 chit e5 chiah8 hoan-a2-kau3, m7-sin3 kong-ma2 put8-a2, li2 chiah ka7 goa2 khoaN3-mai7 leh.
Hak8-seng : Sian-siN, na7 si2-liau2 tau3-ti2 si7 beh khi3 to2-ui7?
Hak8-tun : U7 chit8 e5 hak8-seng mng7 Khong2-chu2 kong kong2, Si2 au7 e5 tai7-chi3 chaiN2-iuN7? Lan2 e5 Khong2-chu2 kong kong2, SiN cheng5 e5 su7 to m7 chai-iaN2, thai2-tho2 oe7 chai si2-au7 e5 tai7-chi3, sou2-i2 goa2 ia7 m7-chai.
Hak8-kiong : In3-tou7 put8-kau3 e5 su-siong2, si7 kong2 lang5 na7 si2, chiau3 i siN-cheng5 sou2 choe3 lai5 po3-eng3, choe3 ho2 e5 lang5 chhut-si3 choe3 put8, choe3 lang5; choe3 phaiN2 e5 lang5 chhut-si3 choe3 gu5, be2, cheng-siN.  Sou2-i2 In3-tou7 lang5 m7-kaN2 sat-seng, thai5 gu5, thai5 ti, thai5 cheng-siN lai5 chiah8, in-ui7 kiaN-liau2 thai5 tioh8 in chou2-kong, chou2-ma2, sim7-chi3 chng gu5-ia5, be2-ia5 kong2 u7 sin5 lai5 pai3, lai5 hok8-sai7, sit8-chai7 si7 chin ho2-chhio3 e5 su7. Goan5-lai5 lan2 Tiong-kok siong7 kou2-cha2 si7 pai3 Siong7-te3, chhong3-cho7 u2-tiu7 e5 chu2-chaiN2.  Lan2 e5 gau5-lang5, lan2 e5 hong5-te3 chit8 ni5 chhun-chhiu nng7 pai2 thoe3 choan5 kok kok-bin5 thai5 gu5 thoe3 peh-siN3 che3-ko3, jin5-choe7, kiu5 Siong7-te3 su3 hok-khi3 hou7 thong thiN-kha-e7 e5 ban7 bin5, kau sia7 chi le2, sou2-i2 su7 Siong7-te3 ia2 (郊社之所以祀上帝也) chiu7-si7 chit e5 i3-su3.  Kau3 Tong5-tiau5e si5, In3-tou7 put8-kau3 thoan5-jip8 lan2 kok-lang5 chiah eng7 chhiu2 lai5 jiok8 thou5-ang-a2, eng7 to-a2, chhak8-a2 lai5 tiau-khek ngou2-siong7, kong2 chiah e5 long2 u7 sin5 lai5 pai3, lai5 hok8-sai7, sit8-chai7 si7 chin m7-tioh8, kong2 chiah e5 put8-a2 oe7 po2-pi3 lang5, sit8-chai7 si7 koh-khah ho2 chhio3.
Hak8-tun: Hak8-kiong, li2 thai3 kho2-oN3, thai3 kau2-koai3-a3, li2 khi3 chiah8 hoan-a2-noa7, jip8 hoan-a2-kau3, loan7 kong2 chit8 tiuN5.  Lan2 chou2-kong 13 tai7 lang5 
lian5-lian5 tiong3 chin3-su7, ki3-jian5 choe3 toa7 koaN, lan2 lau7-pe7 kap goa2 kap lin2 toa7 hiaN ia7 long2 chin3 siu3-chai5, lan2 tai7-tai7 long2 si7 pai3 put8, kin-a2-jit8 chhut tioh8 li2 chit e5 loh8 kau3 si2 liau2 bo5 lang5 khau3 e5 kou-sin5 giat8-chu2, na7 m7-si7 goa2 teh chhi7 li2, teh an-ui2 lau7-bu2, lau7-bu2 ui7-tioh8 li2 khi3 loh8-kau7, tong3 li2 bo5 hoat, i2-keng tiau3-tau7 si2 liau2 lah.  Kin-a2-jit ho2-taN2-si2 koh kong2 chiah e5 oe7, lai5, ka7 lin2 pe7 kui7 toa3 sin5-chu2 put8-chou2 e5 bin7-cheng5 jin7-choe7, khap8-thau5 kio3 m7-kaN2.
Hak8-kiong : Ji7 hiaN, goa2 choat8-tui3 bo5 koh kui7 ti7 sin5-chu2 kap put8-a2 e5 bin7-cheng5 lai5 pai3 lah, chhiaN2 ji7 hiaN m7-bian2 siu7 khi3. (Hak8-tun kiah8 khi2 tek-poe, kiaN5 kun7 Hak8-kiong, tit8-tit8 kong3, khi2 kha tit8-tit8 that, hak8-seng kiaN kau3 phih8-phih8 chhoah).
Hak8-tun: Chhe2 ! Li2 chit e5 kho2-ouN3 e5 cheng-siN, thai3 ngi7-sim boe7 kai2-piN3.  Lan2 pa-pa ia7 m7-si7 si2 saN tang nng7 tang, tu2-tu2 ke3-sin chit8 ni5, li2 chiu7 khi3 loh8 hoan-a2-kau3. Lan2 e5 Khong2-hu-chu2 kong2, Sam lian5 bu5 kai2 u5 hu7 chi to7 kho2 ui7 hau3 i3, bo5 chhai2 hou7 li2 thak8-chheh, li2 chit ho7 kha-siau3 i2-keng bo5 lou7-eng7 lah, tui3 kin-a2-jit8 khi2 ka7 goa2 chhut-khi3, m7-thang tng2-lai5 kap goa2 jin7 choe3 hiaN-ti7 lah. ( Hak8-tun lau5 bak8-sai8 toa7 khau3, Hak8-kiong kiaN5 chhut mng5. Hak8-tun hiong3 hak8-seng kong2). Kin-a2-jit8 kau3 chia chiu7 ho2, tai7-ke tng2-khi3 jin7-chin thak8-chheh.
（PI3-BOu7)
TE7 2 BOu7 : Hak8-kiong Bok8-su koan2 kheh-tiaN.
ThiaN e5 chiaN3-bin7 koa3 10 kai3, lang5-kheh i2 4 ,5 liau5,toh chit8 te3, (Hak8-kiong che7 ti7 lang5-kheh i2 chhut siaN thak8 Seng3-keng).
Hak8-kiong : Goan7 Siong7-te3 lin5-bin goan2,su3 hok-khi3 hou7 goan2, eng7 bin7 e5 eng5-kng chio3 goan2, hou7 thong se3-kai3 bat Li2 e5 to7-lou7, ban7 kok chai Li2 e5 kiu3-un, goan7 ban7-bin5 o-lo2 Li2.  Gu5-gong7 e5 lang5 sim-lai7 kong2 bo5 Siong7-te3, in to si7 sia5-ok, kiaN5 kho2-ouN3 e5 choe7-giat8, bo5 chit8 e5 kiaN5 ho2, lian5 chit8 e5 ho2 lang5 ia7 bo5.  Choe7-ok e5 kang-chiN5 si7 si2, tok8-tok8 Siong7-te3 chiong tok8-siN KiaN2 siuN2-su3 se3-kan, hou7 kiN3-na7 sin3 I e5 lang5 bian2 tim5-lun5, oe7 tit-tioh8 eng2-oan2 oah8.

Bok8-su-niu5 : Bok8-su, goa2 ka7 li2 phau3 te5 lai5--lah! (Te5-koan3 khng3 toh-teng2).  Kin-a2-jit8 lan2 Ai3-a2 pit-giap8 te7 ji7 ko-lu2, m7-chai oe7 thang chhin-chhiuN7 tong-si5 pit-giap8 Lu2-oh8 e5 si5 choe3 thau5-mia5 a2 boe7?  Si5-kan i2-keng beh 3 tiam2 lah, he2-chhia liam5-piN oe7 kau3, tai7-khai3 liam5-piN oe7 to3-lai5.
Sun7-i3 : A-pa, a-bu2.
Bok8-su-niu5 : Ou3!  I3-ah, li2 koh tng2-lai5 lah.
Sun7-i3 : A-pa, a-bu2 goa2 koaN7 chit8 chiah koe tim7 jin5-sam lai5 beh hou7 lin2 chiah8, Ai3-ah sia2 phoe ka7 goa2 kong2 kin-a2-jit8 beh tng2-lai5.  Kong2 i kin-a2-jit8 choe3 pit-giap8-seng e5 tai7-piau2, ti7 pit-giap8-sek e5 si5 kong2 sia7-su5, sit8-chai7 chin eng5-kng.  Kho2-sioh lan2 long2 bo5 lang5 khi3 hu3.
Hak8-kiong: Goa2 sim teh siuN7 ai3 khi3, chong2-si7 chit8 choa7 lou7 chiah-nih hng7, koh tioh8 ke khai chiN5.
Bok8-su-niu5 : I3-ah, li2 m7-tioh8 m7-thang put-si5 ke khai chiN5, koaN7 koe, ah, hi5, bah lai5 hou7 goan2 chiah8, sit8-chai7 chin to-sia7.
Sun7-i3 : A-pa, a-bu2, thai3 u7 iau3-kin2, kun7-lai5 Chai3-seng5 ah hoan7-chia2 chin-choe7, siu-jip8 chin ho2, khoaN3 u7 sim2-mih8 ho2-mih8, joa7-nih8 tat8-chiN5 e5, goa2 ma7 kaN2 boe2 lai5 hou7 lin2 chiah8, lai5 po3-tap lin2 e5 thiaN3, iuN2-chhi7 e5 un-cheng5.
Bok8-su: Se3-siok8 lang5 long2 chhio3 lan2 sin3 Ia5-sou e5 lang5 kong2, loh8-kau3 si2 liau2 bo5 lang5 khau3, ki5-sit8 in to m7-chai, chai7-siN chiah8 chit8 liap8 tau7, khah ho2 si2 liau2 chiah8 chit8 e5 ti-thau5.  Siong7-te3 10 tiau5 kai3 ia7 si7 kio3 lang5 tioh8 hau3-sun7 pe7-bu2, ti7 se3-kan beh chiah8 tng5 hoe3-siu7.  KiaN2-ji5 na7 iu2-hau3, ka-teng5 beh ho5-peng5 khoai3-lok8, sit8-chai7 iu2-hau3 si7 chin iau3-kin2 e5 tai7-chi3.

Sun7-ai3 : A-pa, a-bu2, ji7 che2 goa2 to3-lai5 lah.
Sun7-i3 : Ai3-ah, kiong-hi2 ! li2 pit-giap8 lah ,chin kiong-hi2, chit pai2 u7 choe3 thau5-mia5--bo5 ?
Sun7-ai3 : Sui-jian5 bo5 choe3 thau5-mia5,chong2-si7 choe3 tai7-piau2 chhut-khi3 ti3-su5.  In-ui7 hau7-tiuN2 kong2 goa2 e5 phin2-heng7 te7 it ho2.
Bok8-su-niu5 : A3i-ah, sit8-chai7 chin kiong-hi2 !  Goa2 soa3 po3 li2 chit8 hang7 ho2 siau-sit, teng2-jit8 Tai5-lam5 Khou2 Khe2-hun Sian-siN lai5 beh ka7 li2 choe3 chhin-chiaN5, lam5--e5 kong2 si7 Tai5-lam5 hit e5 beng5-i Gou5 Chhiu-bi5 Sian-siN e5 sio2-ti7 Gou5 Kok-phoan, kong2 i chin ai3 li2, chong2-si7 lin2 a-pa to m7-bat hit e5 Kok-phoan ah, sou2-i2 bo5 hoat-tou7 thang ka7 hoe5-tap, thiaN-kiN3 Khou2 Sian-siN kong2, lin2 nng7 lang5 u7 sio-bat, tau3-ti2 Kok-phoan ah siN-choe3 iN5 a2 piN2 leh? 
Sun7-ai3: Sim2-mih8 kio3-cho3 iN5 a2 piN2 leh,a-bu2.
Bok8-su-niu5: IN5, chiu7-si7 chit8 khou toa7-toa7 khou, pui5 lok-lok; piN2, chiu7-si7 siN choe3 bang2-a2-kha, san2 pi-pa lah.  (Tai7-ke ha-ha-chhio3).
Sun7-ai3: Kok-phoan siN choe3 khok-thau5 khok-thau5, seng-khu san2-kau5 san2-kau5,  bin7-mau7 bo5 ian-tau5, chong2-si7 thak8-chheh siong-tong gau5, joa7-nih ho2-chhio3 leh, chiu7-si7 tak8 pai2 in sio2-be7 na7 chio goa2 khi3 in tau thit-tho5, i chhui3 chiu7 lih8-leh lih8-leh, kiaN5 lai5 kap goa2 kong2-oe7.
Bok8-su-niu5: Ai3-ah, li2 sit8-chai7 chin ho2-taN2, ia7 kaN2 kap ta-pou lang5 kong2-oe7, goa2 thiaN tioh8 chin m7 koan3-si3.
Hak8-kiong: M7, thai2 u7 lang5 chhin-chhiuN7 li2, 30 ni5 cheng5 Liau7 Bun5-ge7 in a-kou khi3 lin2 chhu3 ka7 li2 choe3 chhin-chiaN5 e5 si5, li2 thiaN tioh8 chit8-ku3, chau2-khi3 bih 3 jit8 m7-kaN2 chhut-lai5 chiah8-png7, sit8-chai7 thai2 ho2-chhio3 lah.
Sun7-ai3: Kin-a2-jit8 goan2 e5 pit-giap8-sek, Kok-phoan ma7 choe3 in sio2-be7 e5 ka-tiuN2 tai7-piau2 lai5 hu3 sek, choe3 sek liau2 kap goan2 choe3-hoe2 kiaN5 chhut hak8-hau7 mng5, hou7 hak8-seng tak8 e5 chhio3 kah hah8-hah8-kio3, hai7 goa2 bin7 long2 m7-kaN2 kiah8 khi2-lai5, kian3-siau3 kah bo5 tang3 chau2 khi3 bih.
Hak8-kiong: Goa2 long2 beng5-pek8 lah, Ai3-ah, li2 tui3 chit chan5 chhin-su7 u7 kah-i3 bo5? Kou2-cha2 choe3 chhin long2 si7 kun-ku3 mui5-lang5 e5 oe7 kap pe7-bu2 e5 beng7-leng7 chiu7 seng5, hian7-chai7 i2-keng bo5 siang7 lah. Lam5 lu2 siang-hong long2 sio-bat, koh tioh8 u7 saN i3-ai3 chiah oe7 seng5.
Sun7-i3: A-pa, a-bu2, goa2 khoaN3 Ai3-ah bo5 i3-kian3, lin2 nng7 lang5 ka7 phah-sng3 chiu7 ho2.
Hak8-kiong: Kam2-sia7 Siong7-te3, chit e5 chhin-su7 koat-teng7 oe7 seng5 lah.  An2-ni, goa2 3 e5 cha-bou2-kiaN2 long2 ke3 hou7 Ki-tok-tou5 e5 i-seng, sit8-chai7 Siong7-te3 thiaN3 goa2, thoe3 goa2 an-pai5 chin ho2-se3.
Sun7-i3:  Ai3-ah, kiong-hi2! leng7-jit8 tioh8 sia2 phoe hou7 Khok-thau5-a2 Kok-phoan a2, kio3 i lai5 thit-tho5, hou7 tai7-ke khoaN3-khoaN3--leh.  (Khi2-sin kiaN5 oa2 toh).  Goa2 koaN7 chit chiah jin5-sam pou2-ioh8-chiu2 koe kaN2 leng2-khi3 lah, lan2 tai7-ke koaN2-kin2 lai5 chiah8.
TE7 3 BOu7: Hak8-kiong Bok8-su 80 chiok-siu7.  Bok8-su kheh-thiaN.
Pou3-ti3: Kap te7 I I bou7 sio-siang7, cheng-ka i2-toh kui2 te3.  
Chhut-tiuN5 jin5-but8: Keh Tiau5-seng5, Ng5 Bu2-tong liong2 bok8-su, Hak8-kiong Bok8-su hu-hu7, Sun7-i3, Sun7-ai3. Toa7 kiaN2-sai3 IuN5 Chai3-seng5, ji7 kiaN2-sai3 Gou5 Kok-phoan, sun Tong-bou7, Khe2-bun5.
Tong-bou7: A-kong, kiong-hi2 siN jit8 lau7 khong-kian7 !  Keh Bok8-su, Ng5 Bok8-su  peng5-an. A-kong, goa2 tui3 Jit8-pun2 boe2 chit8 su siong7 ho2 e5 iuN5-mng5 e5 lai7-saN khou3 tng2-lai5 hou7 a-kong, koaN5-thiN chheng7 hou7 boe7 koaN5.

Hak8-kiong : Au3-lok8-a2 , li2 chin koai, chin kho2-chhu2, chin to-sia7.
Khe2-bun5 : A-kong, a-ma2 kiong-hi2 lau7 khong-kian7 ! Keh Bok8-su, Ng5 Bok8-su  peng5-an.
Hak8-kiong : Au3-lok8-a2 , li2 ia7 to3-lai5 si7 boh8 ? li2 taN ti7 Tai5 Tai7 I-hak8-iN7 kui2 lian5 lah ?
Khe2-bun5 : I2-keng 3 lian5 lah , chit-pang tit-tioh8 500 khou e5 chiong2-hak8-kim, sou2-i2 goa2 boe2 chit pau le2-mih8 lai5 sang3 a-kong, a-ma2 hou7 lin2 hoaN-hi2.
Hak8-kiong: Au3-lok8-a2, li2 sit8-chai7 chin gau5, chin kho2-chhu2, chin to-sia7. Tong-bou7, Khe2-bun5, lin2 nng7 lang5 bo5 ku2 long2 beh choe3 i-seng, lin2 tioh8 ai3 keng3-ui3 Siong7-te3, oh8 Ia5-sou e5 thiaN3 lang5 , lin2 e5 i-giap8, lin2 e5 jin5-seng tek-khak seng5-kong heng7-hok.
Keh Bok8-su: TaN lan2 tai7-ke ui7-tioh8 lau7  bok8-su e5 chiok-siu7 lai5 kam2-sia7 le2-pai3, lai5 gim5 Seng3-si 62 siu2, lau7 bok8-su tui3 chit siu2 si lai5 tit-tioh8 to7-li2 sin3 Ia5-sou, i chin ai3 gim5 chit siu2, chhiaN2 tai7-ke lai5 gim5 ( gim5 liau2 ) lai5 khoaN3 Chhut Ai-kip8-ki3 20 : 3-6 chat. Lim5 Bok8-su, bok8-us-niu5 kiong-hi2 Siong7-te3 siuN2-su3 Lim5 Bok8-su sin-the2 kian7-khong, cheng-sin5 pa2-chiok lai5 ngia5-chih 80 he3, sit8-chai7 chin thang kiong-hi2 khoai3-lok8 kam2-sia7 e5 sou2-chai7, Siong7-te3 su3-hok siuN2-su3 bok8-su 3 e5 chhian-kim, 3 e5 gau5 koh ho2 kiaN2-sai3, chiaN5 10 e5 sun-a2 long2 si7 chin koai, chin gau5 thak8-chheh, bok8-su , bok8-su-niu5 tek-khak chin boan2-chiok , hoaN-hi2 kam2-sia7 Siong7-te3 chiah tioh8.  Chit pak Chap8-tiau5-kai3 si7 bok8-su chin-pit sia2--e5 , sia2 liau2 hui-siong5 sui2,thang kong2 si7 tin3-ka-po2.  Te7 2 tiau5-kai3 kong2 thiaN3 Goa2, siu2 Goa2 e5 kai3-beng7 e5 , Goa2 si-un hou7 i kau3 chheng pah tai7. Siong7-te3e iok-sok eng3-un2 choat8-tui3 bo5 chho3. Lau7 bok8-su sin3 Chu2 liau2, sui-jian5 hou7 i e5 hiaN-ko kong3, phah, that, eng7 thih-lian7 lian7 toa3 toh-kha , tiau3 chiuN7 chhiu7-teng2 5 jit8 iau2-ku2 bo5 si2 , Siong7-te3 siuN2-su3 i tng5 he3-siu7 lai5 hiong2-siu7 ni5-lau7 e5 hok-khi3, sit8-chai7, hou7 lan2 thang him-bou7 thang oh8 e5 sou2-chai7.  Chit-tiap8 ai3 chhiaN2 Ng5 Bok8-su lai5 kong2 lau7 bok8-us e5 su7-chek, hou7 lan2 tak8 lang5 oe7 thang koh-khah beng5-pek8, thang hou7 lan2 eng2-kiu2 siau3-liam7.

Ng5 Bu2-tong Bok8-su : Lim5 Bok8-su, bok8-su-niu5 kiong-hi2 ! Tai7-ke kiong-hi2!    Lim5 Bok8-su si7 goa2 choe3 chun-keng3 te7 it tai7 kho2-tioh8 kau3-su e5, ti7 Chiong-hoa3 kau3-hoe7 choe3 4 ni5 thoan5-to7, choe3 16 ni5 e5 bok8-su, kau3 70 he3 chiah the3-hiu choe3 chu7-iu5 e5 thoan5-to7-jin5.  I thak8 Sin5-hak8-hau7 4 ni5, seng5-chek choe3 ho2 pit-giap8.  I lai5 thiaN to7-li2 sin3 Ia5-sou si7 26 he3 e5 si5, u7 chit8 pai2 khi3 kiau2-iu2 Keh Seng2 hiaN e5 chhu3, khoaN3 tioh8 toh-teng2 chit8 pun2 Iong2-sim-sin5 si, chit-e7 hian khi2-lai5 khoaN3, khoaN3 tioh8 Siong7-te3 chhong3-cho7 thiN kap toe7, siN-chiaN5 ban7-mih8 tak8 hang7 oe7.  KhoaN3 liau2 tioh8 chhiN-kiaN, in-ui7 i sou2 thak8 e5 Su3-su Ngou2-keng bo5 tang3 chhe7 chhut chit khoan2 e5 oe7 , chiu7 mng7 Keh Seng2 hiaNthai2 u7 chit khoan2 chheh, Keh Seng2 hiaN ka7 i kong2, si7 Ia5-sou kau3 e5 Seng3-si,bok8-su thiaN tioh8 Ia5-sou-kau3 3 ji7, chiu7 hiam5 Seng2 hiaN khi3 loh8-kau3, ia7 sun7-soa3 beh chio i khi3 khoaN3 hi3, poah8-kiau2,chong2-si7 Seng2 hiaN ka7 i kong2, kiau2 i2-keng kai2 lah, m7-kaN2 koh poah8 lah. Goan5-lai5 Lim5 Bok8-su si7 chiah8 toa7 chiu2, poah8 toa7 kiau2 e5 lang5 , chai-iaN2 chit nng7 hang7 long2 si7 m7-ho2 e5 tai7-chi3, ai3 beh kai2-cheng3 si7 bo5 hoat-tou7.  Seng2 hiaN soa3 tian-to3 chioi khi3 Ka-gi7 le2-pai3-tng5 chhe7 Gou5 I3 Thoan5-to7-su, chheng2-kau3 Ia5-sou Siong7-te3 e5 su7.  Le2-pai3-jit8 chit8-e7 kau3, ko2-jian5 nng7 lang5 sio-chio kiaN5 8 li2 lou7 khi3 Ka-gi7 le2-pai3-tng5, tu2-tu2 thoan5-to7 sian-siN2 kong2 Siong7-te3 kang3 toa7 he2 sio-si2 choe7-ok koan3-boan2 e5 Sou2-to-ma2, Ngou5-mou5-lah8 nng7 e5 siaN5 e5 lang5e su7. Lim5 Bok8-su thiaN liau2 chin kiaN-hiaN5, chin kam2-kek, soa3 hoan2-hoe2 sin3 Ia5-sou.  I sui-jian5 sin3 Chu2 liau2-au7 tu2-tioh8 ka-teng5 e5 khun2-tiok8, hou7 lang5 koaN2 chhut, chong2-si7 siu7 Gou5 I3 Sian-siN e5 ho2-i3, kai3-siau7 beh khi3 Giam5-cheng5 kau3-hoe7 ka3 Sio2-oh8, thng3 chhiah-kha teh kiaN5-lou7 e5 si5, tu2-tioh8 hoe7-iu2 Gou5 Khim5 hiaN, Gou5 Khim5 hiaN thiaN liau2 i e5 keng2-gu7 kap chai-iaN2 i e5 song3-hiong khun3-khou2, sui5-si5 chiong sou2 chheng7 e5 oe5 thng3 khi2 lai5 hou7 i chheng7, ia7 sang3 i 400 chiN5, chiah tai7-ke saN-si5 li7-piat8, 27 he3 chiah lai5 Tai5-lam5 thak8 Sin5-hak8-hau7, thak8 kau3 3 lian5 e5 si5, siu7 keng2-soan2 khi3 choe3 choan5 Tai5 boe7 Seng3-keng e5 kang-chok chit8 ni5.
IuN5 Chai3-seng5 : Ng5 Bok8-su, li2 kiam2 chai-iaN2 goan2 a-pa teh boe7 Seng3-keng hok-im chheh sou2 tu2-tioh8 e5 tai7-chi3, chhin-chhiuN7 ti7 Pang-liau5, Tou7-kun-eng le2-pai3-tng5, Kiam5-chui2-kang2, Chheng-chui2 ( Gu5-ma7-thau5 ). A-kong-tiam3 khoe hiah e5 tai7-chi3 ?
Ng5 Bok8-su: Lin2 tiuN7-lang5 u7 chit8 jit8 boe7 Seng3-keng kau3 Pang-liau5, jip8-khi3 chit8 keng Han3-ioh8-tiam3 boe7, ioh8-tiam3 thau5-ke mia5 choe3 Lim5 Ju7, chin ho2-i3 chiong i sou2 boe7 e5 chheh boe2 liau2-liau2, chiN5 ia7 sng3 liau2, kau3 chit8-e7 hian chheh 
khi2-lai5 khoaN3, khoaN3 tioh8 Ia5-sou nng7 ji7, sui5-si5 chiong chheh long2 tim3 hiat-kak8, chheh chiN5 koh chhiuN2 to3-tng2, kha-chiN khun5-thau5 tit8 cheng, tit8 that, that chhut tiam3-goa7, Lim5 Bok8-su bo5 kap i ke3-kau3, Seng3-keng, chheh khioh-khioh leh, hit mi5 toa3 ti7 ioh8-tiam3 tui3-bin7 e5 hoan3-a2-keng.  Bo5 phah-sng3, keh thiN-kng khoan3-kiN3 ioh8-tiam3 lai7-bin7 lang5 khau3 kah i-o-kio3, thiaN lang5 kong2 cha-mi5 Lim5 Ju7 bo5 piN7 si2 khiau3-khiau3, hou7 lin2 tiuN7-lang5 chin gong5-ngiah8.  Ti7 Kiam5-chui2-kang2 pou3-to7 boe7 Seng3-keng e5 si5 , ia7 u7 siu7 tioh8 siN-hun7-lang5 boe2 Seng3-keng, chhiaN2 lin2 tiuN7-lang5 chiah8-png7, koh sang3 400 chiN5 hou7 i, chin kam2-kek.  Ti7 Tou7-kun-eng le2-pai3-tng5 ke3 mi5 e5 si5,hit mi5 chin joah8, thng3-pak-theh teh khun3, poaN3-mi5 kam2-kak tioh8 heng-kham2 tang7-tang7 teh le3, chit8-e7 bong chiah chai-iaN2 si7 chit8 be2 toa7-choa5 kui khun5 teh ti7 heng-kham2, lin2 tiuN7-lang5 ka7 liah8 tim3 hiat-kak8, peng5-an bo5 tai7-chi3.  Kau3 ti7 Chheng-chui2 toa3 lu2-koan2, poaN3-mi5 im5-hu7 thau jip8-lai5 i e5 pang5-keng bin5-chhng5 chio i choe3 phaiN2, lin2 tiuN7-lang5 giam5-giam5 ka7 chek-pi7, chiong im5-hu7 koaN2 chhut-khi3, mng5 chhoaN3 le3.  Put-ko3, ti7 A-kong-tiam3 khoe e5 tai7-chi3 goa2 m7-chai, chhiaN2 IuN5 Sian-siN li2 kong2.
IuN5 Chai3-seng5: Goan2 tiuN7-lang5 u7 chit8 jit8 loh8 toa7-hou7, tiong3 toa7-chui2, che7 tek-pai5 beh ke3 A-kong-tiam3 khoe e5 si5, tek-pai5 tit8-tit8 hou7 khoe-chui2 teh-beh lau5 chhu thai2 e5 si5, goan2 tiuN7-lang5 kui7 ti7 tek-pai5 teng2 ki5-to2, hut-jian5-kan khi2 chit8 tin7 toa7-hong, chiong tek-pai-a2 chhe lai5 khok3 hoe-hoaN7, tit-tioh8 peng5-an ke3 khoe.
Gou5 Kok-phoan: Ng5 Bok8-su.  li2 chai goan2 tiuN7-lang5 tui3 An-peng5 che7 chun5 beh khi3 phiN5-ou5 thoan5-to7, kap tui3 PhiN5-ou5 tng2-lai5 beh khi3 Chiong-hoa3 i-koan2 thoan5-to7 e5 si5 sou2 tu2-tioh8 e5 su7 bo5 ?
Ng5 Bok8-su : Chit nng7 hang7 goa2 long2 m7-chai, put-ko3 goa2 chai i u7 hou7 Jit8-pun2 kun kiong5-pek kap Jit8-pun2 hai2-kun tui3 Pou3-te7-chhui3 chiuN7-liok8 lai5 chiam3-nia2 Tai5-oan5.  Tong-si5 Tiong Jit8 chian3-chheng, Chheng-kok toa7 pai7, poe5-siong5 Jit8-pun2 chit8 ek poeh chheng ban7 niu2 gun5 kap koah Tai5-oan5 PhiN5-ou5 hou7 Jit8-pun2, Lim5 Bok8-su kiu3 liau2 chin-choe7 lan2 e5 tong5-pau si7 su7-sit8, Jit8-pun2 kun su-leng7-koaN chin ai3 Lim5 Bok8-su lai5 pang-bang5 in, chong2-si7 lin2 tiuN7-lang5 tui3 Jit8-pun2 kun su-leng7-koaN kong2, “Goa2 i2-keng chiong-sin hian3 hou7 Ia5-sou, kui-si3-lang5 m7-kaN2 ui5-poe7 I e5 un,” soa3 hou7 su-leng7-koaN me7 ba-kah, chiu7 kap su-leng7-koaN li7-khui tng2-khi3 PhiN5-ou5, i2-goa7 e5 su7 goa2 m7-chai.
Gou5 Kok-phoan: Goan2 tiuN7-lang5 kap su-leng7-koaN saN-si5 e5 si5 , su-leng7-koaN 
10 e5 leng5-gun5 hou7 i. I chiu7 tui3 An-peng5 che7 chun5 beh tng2-khi3 PhiN5-ou5, bo5 phah-sng3 tu2-tioh8 toa7 hong-eng2 , chun5 ti7 hai2-tiong 10 goa7 mi5 jit8, ia7 bo5 bi2, bo5 chui2, kui chun5 e5 lang5 hiam2-hiam2 si2 toa3 hai2-tiong, chong2-si7 tit-tioh8 Siong7-te3 e5 un-tian2 peng5-an kau3 Ma2-keng, ti7 goan2 e5 pun2 sou2-chai7 long2-chong2 hoaN7 saN keng kau3-hoe7, kau3 Mui5 Bok8-su khi3 PhiN5-ou5 e5 si5, kap Mui5 Bok8-su saN-kap thoan5 hok-im.  Mui5 Bok8-su tng2-lai5 Chiong-hoa3 liau2, chiah tui3 Tai5-lam5 Kau3-su7-hoe7 iau-kiu5 goan2 tiuN7-lang5 tioh8 khi3 Chiong-hoa3 i-koan2 thoan5-to7.  I tui3 PhiN5-ou5 tng2-lai5 Tai5-lam5 beh khi3 Chiong-hoa3 e5 si5, kap Liam5 Bok8-su i2-goa7 nng7 lang5, sui-jian5 tit-tioh8 4 mia5 e5 Hian3-peng po2-hou7 tang5-kiaN5, chong2-si7 ti7 poaN3-lou7 hou7 thou2-hui2 ui5 teh , chiong sou2 toa3 e5 heng5-li2 chhiuN2 liau2-liau2, chong2-si7 sui5-si5 tit-tioh8 Jit8-pun2 peng toa3 40 goa7 lang5 lai5 kiu3, thou2-hui2 pang3-sak sou2 chhiuN2 e5 mih8 chau2 liau2-liau2, au7-lai5 chiah peng5-an kau3 i-koan2.
Ng5 Bok8-su : Gou5 Sian-siN, chin to-sia7, chit cham7 e5 tai7-chi3 bo5 li2 kong2 goa2 soa3 m7-chai.  Lim5 Bok8-su, m7-chai li2 tui3 li2 e5 ji7 hiaN sim2-mih8 khoan2 e5 sim-cheng5. 
Hak8-kiong : Goa2 sui-jian5 hou7 goa2 e5 ji7 hiaN hai7 bo5 si2 , chong2-si7 goa2 ui7-tioh8 goa2 e5 ji7 hiaN ki5-to2 15 ni5, au7-lai5 goa2 e5 ji7 hiaN ia7 khi3 Tai5-lam5 ka3 Sio2-oh8,ia7 hoan2-hoe2 sin3 Ia5-sou. I sui-jian5 khah cha2 si2, i beh si2 e5 si5 u7 kio3-i e5 kiaN2 tioh8 kui-si3-lang5 sin3 Ia5-sou.
Ng5 Bok8-su: Lim5 Bok8-su chong2-kiong7 ui7 Chu2 choe3 kang 40 ni5, sit8-chai7 si7 hou7 lan2 Tai5-oan5 kau3-hoe7 chin thang siau3-liam7 e5 su7. Goan7 Chu2 chiok-hok lau7 bok8-su,bok8-su-niu5 kim-au7 sin-the2 kian7-khong, cheng-sin5 pa2-chiok, pek lian5 kai lo2 si7 goa2 e5 sim sou2 goan7.
   ChhiaN2 tai7-ke lai5 gim5-si, 431 siu2.
            （PI3_BOu7).－Oan5-
(Tai5-oan5 Kau3-hoe7 Kong-po3 te7 993-994 ho7, 1966 ni5 11 geh8)

Kap Hoat-lan5-se Sian-siN koe3 Seng3-tan3
Thau5-su7
（Chu2-toe5 khek khai-si2 toaN5 e5 si5 tioh8 hou7 chit8 e5 gin2-na2 e5 ian2-oan5 lai5 kong2 chit e5 su7-gian5, chit e5 chu2-toe5-khek bo5-lun7 si7 Seng3-si a2-si7 Chan3-bi2-koa tui3 thau5 kau3 be2 long2 u7 teh sun5-khoan5 chau3-chhut）. 
Chit te3 kek8 po3 lan2 chai chit ui7 ti7 I2-tai7-li7 e5 A-si-sih e5 Seng3 Hoat-lan5-se Sian-siN chin-chiaN3 e5 kou3-su7.  
Seng3 Hoat-lan5-se Sian-siN chhut-si3 ti7 Chu2-au7 1226 ni5.  Si3 chap8 si3 he3 chiu7 ke3 sin, I si7 chit8 ui7 chin ho2-giah8 e5 seng-li2 lang5 e5 kiaN2, chong2-si7 I pang3-sak it-chhe3,lai5 ui7 lang5 hok8-bu7, eng5-iau7 Siong7-te3.  I e5 seng-oah8 chin chhin-chhiuN7 lan2 e5 Chu2 Ia5-sou e5 khiam-pi thiaN3-thang3.  Sou2-i2 m7-na7 tng-si5 e5 lang5, hian7-chai7 I ia7 pang-chan7 lan2 hoaN-hi2 chhin-kun7 Siong7-te3.  
Ti7 chia goan2 beh choe3 (piau2-ian2) Hoat-lan5-se Sian-siN tng-si5 chaiN2-iuN7 ka3-si7 hiah e5 hiong-chhoan e5 lang5 jin7-bat Chu2 Ia5-sou e5 chhut-si3 e5 su7. 
Thau5 chit8 bou7 si7 ti7 chhi7-tiuN5, te7-ji7 bou7 si7 hoat-seng ti7 soaN-nih chit8 e5 chho3 chha5 e5 cha-bou2-lang5 e5 chhu3 e5 su7. 
ChhiaN2 liat8-ui7 ti7 kek8 choe3 au7 e5 si5 chham-ka ti7 goan2 e5 hang5-liat8(行列）e5 au7-bin7 te3 goan2 kiaN5 kau3 be2-cho5 hia, hou7 lan2 koh chit8 pian3 hoe5-siong2 ti7 Pek-li-heng5 siaN5 thau5 chit8 pai2 e5 Seng3-tan3 choeh. 
Te7 1 bou7. Ti7 chhi7-tiuN5.
Thau5-su7 kong2 liau2 chiu7 thiaN-kiN3 –Siu-to7-su7 (Thok-Pun2 siu-su7) teh chhiuN3 kap kek8-cheng5 saN-hap8 e5 koa e5 siaN.  Siat-su2 Li-ou5 hiaN na7 siu7 soan2 choe3 kong2 thau5-su7 e5, I chiu7 thang theh8 chit na5 e5 bah.  Siu-su7(修士）kiaN5 kun7 e5 si5, I chin3-cheng5 kap I saN tu2, chiong na5-lai7 e5 mih hou7 I khoaN3.  Chiah e5 siu-su7 chiu7 
chip8 choe3 tui khia7 ti7 sip8-ji7-lou7 khau2.  Hoat-lan5-se Sian-siN khia7 ti7 in tam7-poh8 hng7 e5 sou2-chai7. （Chia7-li7 it-tit8 khoaN3 na5-tiong e5 mih8). 
Chia7-li7: Li2-ou5 hiaN, li2 pun chin che7 chin ho2, bin5-a2-chai3 lan2 e7 thang hiong2-siu7 toa7 chheN-chhau.  Seng3-tan3 mi5 lang5-lang5 long2 chin khong2-khai3. 
Jin5-pun2: Suh!  Li2 khoaN3 sian-siN teh lau5 bak8-sai2.  Sian-siN li2 si7 an2-choaN2-iuN7?  Li2 bo5 hoaN-hi2 goan2 pun mih8-kiaN7 mah?（Theh8 chhut chit8 te3). 
Hoat-lan5-se: Jin5-pun2, he7 hou7 ho2-se3!
Li2-ou5: Goa2 siuN7 kim3 chiah8 e5 su7 be7-e7 hou7 li2 hiah-nih siong-sim chiah tioh8, Sian-siN, chhin-chhiuN7 lan2 long2 u7 hun7 ti7 pat8 hang7 su7, chhiaN2 li2 ia7 hou7 goan2 u7 hun7 ti7 li2 pi-siong e5 sim-cheng5. 
Hoat: Goa2 si7 teh siuN7 ti7 Pek-li-heng5 thau5 pai2 e5 Seng3-tan3 ti7 goa2 e5 siong2-siong7 lai7, goa2 beng5-beng5 e7 khoaN3-kiN3 iong2-kam2 e5 Iok-sek ti7 kheh-koan2 tiong siu7-tioh8 chhou-lou2 bo5 cheng5 e5 khoan2-thai7 e5 si5, chaiN2-iuN7 lai5 po2-hou7 Ma2-li7-a hou7 I bo5 siu7 han5-leng2. 
Jin5: Sian-siN, goa2 ia7 na2 chhin-chhiuN7 e7 khoaN3-kiN3 hit e5 phoa3-ku7 chhiN-chhin3 e5 be2-tiau5 lai7, chi2-u7 gu5 kap be2 e5 chhoan2 khui3 e7 hou7 in tit-tioh8 un-loan2.  
Hoat: Si7, Jin5-pun2, goa2 ia7 siong2-siong7, hiah e5 kho2-lin5 e5 tong7-but8 sui-jian5 chin iau, iau2-ku2 in bo5 chiah8 hiah e5 chhau2, lai5 lau5 ta chhau2 hou7 Siong7-te3 e5 KiaN2, choe3 chit e5 un-loan2 e5 bin5-chhng5. 
Chia7: Ouh!  goa2 long2 m7-chai chiah e5 su7, chong2-si7 li2 hou7 hit e5 kou3-su7 ti7 goa2 e5 thau5-nau2 tiong koh oah8 khi2-lai5 lah.  Sian-siN ah, chhiaN2 li2 chiap-soa3 koh kong2. 
Hoat: Siat-su2 Siong7-te3 ui7-tioh8 lan2 e5 ian5-kou3, hiah-nih khiam-pi lai5 soan2-tek8 
song3-hiong cho3 I ti7 te7-chiuN7 e5 thau5 chit8 e5 peng5-iu2.  Lan2 kiam2 m7-si7 tioh8 koh-khah ai3 hit e5 song3-hiong, an2-ni lan2 na7 ui7-tioh8 Siong7-te3 e5 ian5-kou3 lai5 hoan-geng5 hit e5 song3-hiong, Siong7-te3 it-teng7 e7 tek8-piat8 koh-khah thiaN3 lan2. 
Li2: Aih, to tioh8 m7!Bok8-koai3 Seng3-keng kong2, “Sim-lai7 song3-hiong e5 lang5 u7 hok-khi3; in-ui7 thian-kok si7 in e5.”
（Chng lai7 e5 lang5 gim5-si e5 siaN na2 toa7).
Chia7: Hiah e5 chng-sia7 e5 lang5 tui3 chhiu7 na5 tng2-lai5 lah. 
Jin5: In ui7-tioh8 Seng3-tan3 cheh teh poaN in e5 hoe2-chha5 kap Seng3-tan3 chhiu7. 
Hoat: HiaN-ti7 ah, lan2 khia7 khah piN-a2 le3, in u7 chit8 e5 sip8-koan3 chiu7-si7 ai3 ti7 hiong-chhoan e5 sip8-ji7-lou7 khau2 hioh-khun3 chit8-e7.
（In long2 chip8 ti7 piN-a2, chhoan-bin5 kiaN5 kau3 sip8-ji7-lou7 khau2 chiu7 theng5-chi2 chhiuN3 koa, koh chiong mih8-kiaN7 he7 ti7 thou5-kha.）  
Lau7 hu7: Ouh!  Sit8-chai7 chin sian7, chhiaN2 tai7-ke lai5 hioh-khun3 tiap8-a2-ku2, hou7 goa2 e5 lau7 kut-thau5 hioh-khun3 leh. 
Lam5 chheng: Mai3 lah!  Lau7 a-m2-a3, jit8-thau5 iau2 be7 loh8 soaN lan2 khah kin2 tng2-lai5 khi3, thang pou3-ti3 lan2 e5 chhu3. 
Lu2 chheng: Li siong-sin3 tng-si5 Ki-tok ti7 Pek-li7-heng5 chhut-si3 e5 si5 e5 Seng3-tan3-cheh u7 chiah-nih leng2 bo5?  
 (Ti7 chit bou7 e5 tiong-kan khah ho2 hou7 khah choe7 lang5 chham-ka, ki5 tiong pau-kam5 khit chiah8, Ma2-li7-a, Bi2-na2). 
Lau7 lu2: Bo5 tu2-tu2 oh, m7-ku2 he i2-keng si7 chheng-goa7 ni5 cheng5 e5 su7 lah. 
Lam5 Chheng: Mui2-ni5 lan2 teh pou3-ti3 lan2 e5 chhu3 beh ngia5-chih I, m7-ku2 sit7-chai7 u7 si5 oh-tit hou7 lan2 siong-sin3, I chin-chiaN3 u7 ui7 lan2 lai5 kau3 se3-kan. 
Lu2 chheng: Sit8-chai7 u7 iaN2, beh hou7 chhin-chhiuN7 lan2 chiah-nih chheng-han5 koh song3-hiong e5 siong-sin3, sit8-chai7 oh. 
Hoat: Seng3 KiaN2 e5 lau7-bu2 iah8 kap li2 sio-siang5, chong2 si7 chhin-ai3 e5 chi2-be7, sui-jian5 Seng3 KiaN2 iah8 tu2-tioh8 koaN5 koh song3-siong, iau2-ku2 I chin-chiaN3 u7 lai5. 
ChhiN: Hit e5 si7 chi7-chui7?  Goa2 tui3 chit e5 siaN-im na2 chhin-chhiuN7 chin sek8. 
Ma2: Hit e5 si7 A-si2-sih e5 song3-hiong lang5, m7-ku2 lan2 cheng5 pai2 tu2-tioh8 i e5 si5 i bat hou7 lan2 mi7-pau. 
Hoat: Ma2-li7-a, li2 theh8 li2 e5 te7-a2 lai5, Jin5-pun2 theh8 li2 e5 bah lai5. 
Jin5: M7-ku2 Sian-siN ah!  li2 kong2 bin5-a2-chai3 lan2 beh chiah8 chheN-chhau, kin-a2-jit8 lan2 kim3 chiah8. 
Hoat: Si7 lah, m7-ku2 chit e5 chhiN-mi5 lang5 kap gin2-na2 chin iau, Jin5-pun2, chiong choe3 ho2 e5 hou7 in (Jin5-pun2 chiu7 chiau3 an2-ni choe3). 
Lam5 chheng: Sian-siN, chhiaN2 li2 chiok-hok in e5 lim-chiah8. 
Choan5-the2: ChhiaN2 chiok-hok goan2, chhiaN2 chiok-hok goan2, hou7 goan2 bo5 tu2-tioh8 ke3-thau5 koaN5. 
Hoat: Goan7 lin2 Seng3-tan3 khoai3-lok8. 

Lu2 chheng: Tui3 ti7 hiah e5 u7 sin3-sim e5 lang5 an2-ni si7 chin ho2, chong2-si7 tu5 liau2 li2 e5 oe7 i2-goa7, goan2 oe7 thang tit-tioh8 sim2-mih8?  
Hoat: Chhin-ai3 e5 chi2-be7, che m7-si7 goa2 e5 oe7, si7 Siong7-te3 e5 oe7, li2 iah8 tioh8 u7 sin3-sim, lai5 khiN5-tiau5 ti7 ng3-bang7 kap Siong7-te3 e5 jin5-chu5, an2-ni li2 chiah oe7 thang chhe7 tioh8 hit e5 Seng3 e5 song3-hiong. 
Lu2 chheng: Goa2 m7-ai3 song3-hiong. 
Chhoan-bin5: Goa2 ia7 si7!  goa2 ia7 si7. 
Lau7 Hu7: Goa2 m7-chai thiN-teng2 e5 Chu2 kap song3-hiong e5 lang5 u7 sim2-mih8 koan-he7.
Hoat: Lin2 kim-e5-am3 beh khoaN3 tioh8 hit e5 si7 chin e5 thiaN3 beh kap song3-hiong siang7-si5 lai5, thiaN3 beh hou7 it-chhe3 e5 su7 chiaN5-choe3 tiN-bit8 e5. 
Lu2 chheng: Hou7 goan2 khoaN3, goan2 chiu7 beh siong-sin3. 
Chhoan-bin5: Si7, pek-bun5 put-ju5 it-kian3. 
Hoat: Bo5 khoaN3-kiN3 lai5 sin3 e5 lang5 khah u7 hok-khi3. Chong2-si7 tui3 ti7 Siong7-te3 e5 thiaN3 kap I e5 pang-chan7, lin2 kim-e5-am3 beh khoaN3 tioh8 Pek-li7-heng5. 
Chhoan-bin5: Pek-li7-heng5?  I teh hoat-kong5 lah. 
Hoat: Kim-mi5 lin2 kap goa2 khi3 keng3-pai3. 
Lau7 hu7: Loa7 hng7?  Goa2 e5 kut-thau5 tong3 boe7 tiau5 lah. 

Hoat: Bo5 loa7 hng7, iau3-kin2 chhin-chhiuN7 goa2 kong2, lin2 ti7 leng5-seng3-siong7 ia7 tioh8 lu2-heng5 khi3 Pek-li7-heng5. 
Lam5 chheng: Goa2 beh khi3. 
Lu2 Chheng: Goa2 ia7 beh. 
ChhiN: Goa2 ia7 bo5 beh lok8-hou7. 
Lau7-hu7: Goa2 ia7 si7. 
Choan5-the2: Goan2 long2 beh khi3, khi3 Pek-li7-heng5. 
Hoat: Kim-mi5 chhiN chhut lai5 e5 si5, lan2 koh ti7 chia saN-kiN3, lin2 tioh8 ai3 toa3 lin2 choe3 ho2 e5 le2-mih8, ui7-tioh8 Siong7-te3 e5 thiaN3 kap I e5 kan-khou2 lang5, lan2 beh chiuN7 koan5 lai5 khi3 khoaN3 Seng3-eN.  TaN lin2 long2 tng2-khi3 ui7-tioh8 chit e5 Seng3-tan3 e5 jit8-chi2, eng7 hoaN-hi2 lai5 pi7-pan7 lin2 e5 sim. 
Chhoan-bin5: Li2 chhiaN2, lan2 e5-hng tiam3 chia saN-kiN3. 
(In theh8 khi2 in e5 mih8 chiu7 li7-khui, u7 e2 khai-si2 chhiuN3-koa, na2 kiaN5 tai7-ke ia7 long2 ka-jip8 khi3 chhiuN3.  Tai5-teng2 chi2-u7 chhun Hoat-lan5-se, Siu-su7, Bi2-na2, Jin5-pun2 chin pi-siong teh khoaN3 i e5 na5-a2). 
Jin5: Lan2 e5 pak-tou2 na7 chhin-chhiuN7 chhek-chiau2-a2 e5 ui7 hiah-nih soe3, lan2 chiu7 oe7 tang3 khui ian5-siah8 lah!  
Hoat: Jin-pun2, chi3 chio2 lan2 oe7 thang eng7 lan2 e5 bak8-chiu lai5 hiong2-siu7 ian5-siah8. 
Li2: (Ng3 Jin5-pun2).  Li2 na2 chhin-chhiuN7 chhek-chiau2-a2 hiah-nih hoaN-hi2 lah hoN3!  (Ng3 Hoat).  Sian-siN, taN lan2 beh pe-khi3 to2-ui7?  

Hoat: Pe khi3 soaN-piN e5 tong7-lai7, lan2 beh kah hiah e5 lang5 tioh8 sin3 Siong7-te3 e5 thiaN3. 
Chia7: Tu5 liau2 lan2 si5-siong5 ti7 hia ki5-to2 hit e5 tong7 i2-goa7, kiam2 iau2 u7 pat8 e5 tong7?  
Hoat: Lan2 lai5 chhoa7 in kap lan2 saN-kap ki5-to2, bo5-lun7 khit-chiah8, choe3-sit lang5, bu2-su7, sin-su7, pu3-lang5 a2-si7 song3-hiong lang5 tai7-ke kiat chiaN5 toa7 e5 hang5-liat8, chhiu2 giah8 he2-pe2 lai5 tang5 siaN gim5-si… 
Li2: Lan2 na7 kau3 hia, lan2 oe7 thang khoaN3 tioh8 sim2-mih8? 
Hoat: Lan2 beh ti7 hia ngia5-chih Ki-tok e5 chhut-si3, soaN-tong7 beh choe3 be2-tiau5, lan2 beh choe3 chit8 e5 be2-cho5, lai7-bin7 beh khng3 ta-chhau2, Jin5-pun2 tioh8 chioh chit8 chiah gu5 kap chit8 chiah lu5-a2 lai5. 
Jin5: Ho2, goa2 na7 chhe7 bo5 gu5 kap lu5, goa2 ka-ki7 lai5 choe3. 
Hoat: It-teng7 oe7 chhoe7 tioh8, hit e5 oan5-goe7 oe7 kiong2-kip lo2 gu5 kap lu5.  Chia7-li7, li2 kap i khi3, ka7 i kong2 lan2 beh choe3 sim2-mih8, koh kiu5 i pang-chan7, i oe7 chin hoaN-hi2 pang-chan7 lan2. 
Chia7: Ho2, lan2 lai5 khi3, m7-ku2 lan2 na7 u7 chhe7 tioh8 gu5 kap lu5, lan2 beh khi3 to2-ui7 chhe7 thiN-sai3. 
Hoat: Lan2 na7 u7 sin3-sim, lan2 chiu7 oe7 thang eng7 sin e5 bak8-chiu khoaN3-kiN3 lan2 e5 Kiu3-chu2 ti7 hia, an2-ni Pek-li7-heng5 chiu7 beh koh-oah8 ti7 lan2 e5 sim-lai7. 
(Nng7 e5 siu-su7 chhut-khi3). 
Li2: Sian-siN, goa2 beh khi3 to2-ui7?  
Hoat: Li2 kap hiah e5 hiaN-ti7 khi3, kio3 in u7 e5 eng7 sio2-sio2 e5 chhng5 choe3 be2-cho5, ki5-thaN e5 khi3 toa7-koe sio2-hang7 chio lang5 lai5 chham-ka lan2 e5 toa7 hang5-liat8 tau3-tin7 lai5 khi3 tiau5-pai3 lan2 e5 Kiu3-chu2, ka7 in kong2 lan2 beh khi3 Pek-li7-heng5.  (Li2-ou5 chhut-khi3). 

Bi2: Sian-siN, goan2 tiam3 ti7 chhiu7-na5-lai7 goan2 m7-chai oe7 thang khi3 boe7?  
Hoat: Chin hoan-geng5, lin2 long2 thang lai5, khah-kin2 tng2-khi3 po3 hou7 lin2 e5 ma-ma chai, m7-thang siu7 oaN3 khoai3-lok8 e5 Seng3-tan3 kun7 lah. 
(Bi2-na2 tim3-thau5 chiu7 li7-khui.  Teh oaN7 bou7 e5 si5, Hoat kiaN5 chhut kong2).  
Li2 si7 Seng3 e5 Chu2 Siong7-te3. 
Si7 cheng3-sin5 tiong e5 Sin5, kiaN5 ki5-su7 e5 Siong7-te3. 
Si7 kian-kou3 u7 koan5-leng5, chi3-koan5 e5 Chu2. 
U7 khui3-lat8 Seng3 e5 Pe7. 
Sam-ui7-it-the2 e5 Chu2 Siong7-te3. 
Si7 ho2, si7 ho2 e5 Sin5, goan2 e5 ho2 e5 Siong7-te3. 
Oah8-oah8 e5 Chu2 Siong7-te3, chin-li2 e5 Sin5. 
Chu5-pi moa2-moa2. 
Chhiong-moa2 ti3-hui7, koh khiam pi. 
U7 sia3-bian2, koan-sim chiau3-kou3 goan2. 
Si7 goan2 an-choan5 to5-siam2 e5 sou2-chai7. 
Si7 u7 hoaN-hi2 kap khoai3-lok8 e5 bin7.
Kiu5 Li2 eng7 kong-gi7 lai5 chiat-che3 goa2. 
Hou7 goa2 moa2-chiok koh chhiong-moa2 khui3-lat8. 
Li2 si7 chu5-pi kap thiaN3-thang3. 

Si7 goan2 e5 po2-hou7-chia2. 
Si7 goan2 e5 koan5-tai5 kap po2-hou7 pi7-lan7-sou2. 
Si7 goan2 e5 sin3-giong2, ng3-bang7 e5 si-un-chia2. 
Ti7 Li2 e5 lai7-bin7 u7 chhiong-moa2 tiN-bit8. 
Goan2 eng2-oan3 e5 siN3-mia7. 
Bo5-han7 e5 thiaN3 kap ui2-tai7 e5 chok-ui5. 
Koan5-leng5 e5 Chu2 Siong7-te3, u7 thiaN3 kap un-tian2 e5 Kiu3-chu2.
(Hoat kiaN5 khui thang in2-chhoa7 hit e5 toa7-hang5-liat8, na7 si7 bou7 iau2-be7 oaN7 ho2, chiu7 thang chau3 chhut chu2-toe5 khek, na7 bo5 chiu7 te7 ji7 bou7 sui5-si5 khai-si2.  Eng7 Lo5-piat chin3-jip8 chho3 chha5 e5 sio2-chhu3 choe3 khai8-si2). 
Te7 2 bou7.  Chho3-chha5-hu e5 sio2-chhu3.
(Lo5-piat jip8-lai5, chhiuN3 (hm) kek8 e5 chu2-toe5 khek. I chiong koaiN2-a2 khng3 he7, koh thiu-chhut chhui3-lai7 e5 thng5-a2-ki.  I e5 lau7-bu2 toa3 chit8 kou2 gu5-lin, kap kui2-na7 e5 soe3 phun5-a2 jip8-lai5, khng3 chiah e5 mih8 tiam3 he2-lou5 piN hang sio.  Theh8 au7-lai5 ui5 ti7 Lo5-piat e5 am7-kun2 e5 ui5-kun, tiam3 tai5-teng2 pou2.  I ia7 kap Lo5-piat tau3 chhiuN3 i teh chhiuN3 e5 tiau7.  I e5 lau7-pe7 toa3 kui2 ki-a2 chha5 tng2-lai5, koh chiong chha5 hiat-loh8 he2, chiu7 che7-teh khai-si2 siah chha5, khek choe3 thit-tho5-mih8). 
Hu7: Lo5-piat, chit tiau5 koa boe7 phaiN2 thiaN, si7 sim2-mih8 koa?  
Lo5: Bi2-na2 ka3 goa2 e5, choan5 chng long2 teh chhiuN3. 
Bu2: Bi2-na2 kong2 chit tiau5 koa si7 in tui3 hit e5 Hoat-lan5-se Sian-siN kap i e5 hak8-seng hia oh8 lai5 e5, li2 iah8 lai5 oh8 lah. 

Hu7: Ho2 khiok si7 ho2, m7-ku2 goa2 e5 tai7-chi3 hiah choe7, chiok bo5 eng5, bo5 si5-kan thang oh8, iau2-ku2 chit tiau5 koa sit8-chai7 boe7 phaiN2 thiaN, chhin-chhiuN7 hou7 gin2-na2 kam2-kak chin hoaN-hi2 e5 khoan2. 
Bu2: Bi2-na2 teh choe3 sim2-mih8, chiah-nih am3 iau2-be7 tng2-lai5, ng3-bang7 I bo5 tu2-tioh8 sim2-mih8 su7-kou3. 
Hu7: Ma-mah, li2 tioh8 oe7 ki3-tit kim-am3 si7 Seng3-tan3 mi5, chit e5 gin2-na2 tioh8 ti7 chng-nih pang-chan7 lang5 khi3 pou3-ti3 chng-sia7.  Tai7-khai3 i ti7 hit e5 oan5-goe7 e5 chhu3 teh khoaN3 hiah e5 toa7 jin5-but8, khoaN3 in teh pi7-pan7 toa7 ian5-siah8.
Lo5: Ma-mah i2-keng chiong lan2 e5 chhu3 pou3-ti3 ho2 lah, goa2 ka7 I tau3 choe3 chit8 e5 hoe-khoan5, beh lai5 ngia5-chih Kiu3-chu2 Ia5-sou.  Goa2 ka7 I khng3 ti7 mng5-goa7, Pa-pah li2 u7 khoaN3-kiN3 bo5?  
Hu7: U7 lah, I ka7 goa2 chhak8 chit8-e7 chin thiaN3, chong2-si7 hit e5 hoe-khoan5 sit8-chai7 chin ho2 khoaN3. 
Lo5: Pa-pah!  Ma-mah kong2 lan2 chin san3, boe7 thang pan7 chhiN-chhau, m7-chai u7 iaN2 bo5?  Goa2 ng3-bang7 lin2 u7 chhong3 chin choe7 ho2 chiah8 e5 mih8. 
(Lau7-pe7 siuN7). 
Bu2: Pa-pah m7-thang kan-khou2 sim, Lo5-piat, m7-thang hou7 pa-pah kan-khou2, chin-chiaN3 u7 iaN2 lan2 kin-ni5 boe7 thang pan7 chhiN-chhau, m7-si7 goan2 teh phian3 li2. 
Lo5: Bo5 ai3 lah (teh hau2), goa2 beh chiah8 chhiN-chhau lah. 
Hu7: Lo5-piat, m7-thang chhin-chhiuN7 phaiN2 gin2-na2, goa2 chai li2 chin ai3 u7 chit8 e5 ian5-siah8 lai5 hoaN-hi2, tek8-piat8 chhin-chhiuN7 li2 chit khoan2 sin-the2 bo5 chu7-iu5 e5 gin2-na2……,pa-pah iah8 si7 chin ai3 chiah8 chhiN-chhau, chong2-si7 lan2 u7 chhu3 thang toa3, u7 iuN5-lin thang lim, u7 ou mi7-pau thang chiah8, lan2 boe7 go7 si2, an2-ni lan2 chiu7 tioh8 kam2-sia7. 

Lo5: Seng3-tan3 mi5 chiah8 ou mi7-pau, bo5 ai3 lah, goa2 beh chiah8 thng5-a2 kap koe-nng7-ko.  Ho2 ka-chai3, goa2 iau2 u7 khiam7 tam7-poh8 thng5-a2, lan2 thang saN-kap chiah8. 
Bu2: (Siu7-khi3 tui3 Lo5 kong2) m7-thang hau2, Lo5-piat, thiaN goa2 kong2, Bin5-a2-chai3 goa2 chhoa7 li2 khi3 le2-pai3-tng5 khoaN3 chin choe7 lang5 chheng7 in choe3 ho2, choe3 sui2 e5 saN, li2 m7-thang hau2!  
Hu7: Goa2 bo5 ai3 hou7 gin2-na2 khoaN3 hiah e5 bo5 lou7-eng7 e5 sui2 saN. 
Bu2: U7 iaN2, chong2-si7 Lo5-piat, goa2 ka7 li2 kong2 chin sim-sek e5 kou3-su7.  Tng Ia5-sou kang3-seng ti7 Pek-li7-heng5 e5 si5, sui-jian5 I si7 Siong7-te3 e5 KiaN2, chong2-si7 lang5 iah8 bo5 pi7-pan7 chhiN-chhau lai5 ngia5-chih I, ti7 hia chi2-u7 chit8 chiah gu5, chit8 chiah lu5 kap chit8 e5 phoa3-phoa3 e5 be2-tiau5 na7-tiaN7. 
(Bi2-na2 ti7 goa7-bin7 teh chhiuN3 hit tiau5 koa, chhiuN3 chin kin2, na2 lai5 na2 kun7). 
Lo5: Ma-mah, koh kong2 lah !  
Bu2: Hit mi5 chin koaN5 koh chin leng2, ti7 thiN-teng2 chi2-u7 chhiN na7-tiaN7.  Si7 Bi2-na2 si7 mh ?  
Hu7: Tai7-khai3 si7 ou h.  Tioh8 lah, I kau3 ui7 lah. 
(Bi2-na2 jip8-lai5, chhoan2 toa7-khui3 koh chin kek-tong7). 
Bi2: Pa !  Ma !  Chin ki5-biau7 e5 su7 beh hoat-seng lah. 
Bu2: Bi2-na2, li2 khi3 to2-ui7?
Bi2: Ma, goa2 khi3 chng-nih, Hoat-lan5-se Sian-siN u7 chit8 e5 ho2 e5 ke3-ek8, ti7 chng-nih e5 lang5 long2 chai, in long2 beh chham-ka chit e5 lau7-jiat8, in long2 beh khi3 soaN-tong7 nih ngia5-chih hit e5 Ia5-sou Ki-tok e5 kang3-seng, Pa, ma, lan2 long2 lai5-khi3 houhN!
Lo5: Lan2 long2 lai5-khi3!Pa, li2 iah8 beh khi3 houhN(houNh)!  
Hu7: Kim-mi5 lan2 long2 m7-thang khi3, goa7-bin7 siuN leng2, koh siuN oaN3 lah. 
Bi2: M7-ku2 Pa!  Hit e5 si7 chin iau3-kin2 e5, lin2 m7-chai, tak8 lang5 long2 beh khi3 neh!  
Bu2: Li2 kong2 hiah kin2 goan2 na2 oe7 beng5-pek8, khah kin2 thng3 li2 e5 goa7-saN, theh8 kui2 ki-a2 chha5 lai5 hiaN5, goan2 lau5 kui2 e5 mi7-pau kap iuN5-lin beh hou7 li2 choe3 am3-tng3. 
Bi2: Ma, li2 na2 oe7 beh hou7 goa2 kam2-kak bo5 chhu3-bi7, kim-mi5 si7 Seng3-tan3 mi5, goa2 beh khi3, goa2 tek-khak tioh8 khi3 (cham3 kha ). 
Hu7: Bi2-na2, bo5 lun7 si7 Seng3-tan3 mi5 a2 m7-si7, li2 chit khoan2 thai3-tou7 chin m7 ho2!
Bi2: Pa, chin sit-le2. (Thng3 goa7-saN, koh khng3 kui2-na7 te3 chha5 ti7 he2-nih). 
Lo5: Pa, kio3 i kong2 hit e5 lau7-jiat8 e5 su7 lah, lan2 ti7 chia long2 bo5 lau7-jiat8, koh li2 kap ma-ma chhut-khi3 choe3 kang e5 si5, goan2 long2 bo5 phoaN7. Tai7-khai3 u7 chit8 jit8 Bi2-na2 oe7 chhoa7 Hoat-lan5-se Sian-siN lai5 chia kong2 kou3-su7 hou7 goa2 thiaN, ia7 kong2-khi2 chit e5 lau7-jiat8 e5 su7 hou7 goa2 thiaN!  
Bu2: Lo5-piat, bin5-a2-chai3 lan2 chiu7 oe7 chai lah, kin-a2-jit8 pa-pah choe3 kang chin sian7. 
Lo5: (Chin pi-siong) M7-ku2 chng-nih tak8 lang5 long2 beh khi3, pa, ma, lin2 oe7 thang chhoa7 Bi2-na2 khi3 boe7?  Goa2 chit8 lang5 lai5 kou3 chhu3. 
Hu7: Lo5-piat, m7-thang chha2, goan2 tak8 jit8 ui7-tioh8 lin2 ti7 goa7-bin7 choe3 kang lai5 kian3-lip8 chit8 e5 ka-teng5, lin2 siaN2-su7 ui7-tioh8 beh khoaN3 hit e5 A-si2-sih lang5 e5 khong e5 ke3-ek8 lai5 chha2 goan2!
( I iau2 teh kong2 e5, goa7-bin7 u7 be2 e5 kha-pou7-siaN kin7 lai5.  U7 bo5 sek8-sai7 e5 lang5 lai5 phah mng5) . 

Bu2: ThiaN leh, hit e5 si7 sim2-mih8 siaN?
Lo5: Chit8 chiah be2 theng5 ti7 lan2 e5 mng5-khau2. 
Hu7: M7-chai sim2-mih8 lang5 ti7 chit e5 Seng3-tan3 mi5, chiah-nih oaN3 chiah lai5 hong2-bun7 lan2 ( koh phah mng5 ) . 
Kheh: U7 lang5 ti7-teh bo5 ?  
Bu2: Soe3 siaN, pa-pa m7-thang, m7-thang chhut-siaN. 
Bi2 : Bo5 tek-khak si7 chhat8-a2. 
Lo5 : M7-thang hou7 i jip8-lai5 . 
( Ju2 toa7 siaN phah mng5 ) .
Hu7 : Bo5 i3-su3, chhat8-a2 lai5 lan2 chia choe3 sim2-mih8 ?  Lan2 chia iah8 bo5 sim2-mih8 thang hou7 lang5 chhiuN2. 
Kheh : Houh!  Tak8 lang5 long2 khun3-khi3 lah si7 bo5?
Hu7: Sian-siN, chhiaN2 jip8-lai5 che7, ( Khui mng5, lang5-kheh toa7-pou7 kiaN5 jip8, lau7-pe7 ka7 i kiaN5 le2, lau7-bu2 kap Bi2-na2 ia7 kiaN5 le2 ) . 
Kheh: HiaN-ti7 ah, goan7 Chu2 kap lin2 ti7-teh. 
Hu7: Ia7 kap li2 ti7-teh, m7-chai goa2 oe7 thang pang-chan7 li2 sim2-mih8?
Kheh: Goa2 beh chheng2-mng7 li2 hit e5 soaN-lou7 m7-chai ti7 to2-loh8, in-ui7 goa2 be5 lou7 lah, goa2 boe7 thang sit-khi3 hit e5 ho2 e5 ki-hoe7, goa2 beh chham-ka lang5-lang5 sou2 beh khoaN3 e5 toa7 lau7-jiat8……, li2 m7-chai oe7 thang po3 goa2 lou7 boe7?

Hu7: Sian-siN, soaN-tong7 ti7 hit peng5, m7-ku2 hian7-chai7 long2 bo5 lang5 tiam3 ti7 hia, i2-cheng5 u7 chit8 e5 un2-su7 tiam3 hia, chong2-si7 i i2-keng si2-khi3 lah . 
Kheh: Peng5-iu2 ah!  Kim-e5-am3 ti7 hia beh u7 khoaN3-kiN3 sin e5 oah8-mia7 lah, goa2 thiaN-kiN3 Hoat-lan5-se Sian-siN e5 siau-sit, chiu7 khia5 be2 phau2-khi3, siuN7 beh choe3 thau5 chit8 e5 kau3 ui7 e5, chong2-si7 goa2 soa3 be5 lou7 khi3.  ( Hou7 Hu7 chit8 e5 gun5-kak-a2 ) che si7 tam7-poh8 i3-su3, taN chhiaN2 mng7 hit e5 tong7 m7-chai tui3 to2-ui7 khi3 . 
Hu7: Sian-siN chin to-sia7, goa2 chhin-sin chhoa7 li2 lai5 khi3 po3 li2 chai hit e5 tong7 . 
Kheh: Ouh!  m7-bian2 koh ma5-hoan5 li2, chhiaN2 li2 po3 goa2 lou7 chiu7 ho2, goa2 thang khia5 be2 khi3 khah kin2 ( tui3 mng5 khoaN3 chhut goa7-bin7 chng-sia7 ).  Kin2 ka7 goa2 kong2, chng-sia7 e5 lang5 giah8 hoe2-pe2 beh chhut-hoat lah . 
Hu7: ( Khia7 ti7 sin-piN ) Tui3 chia tit8-tit8 khi3, kau3 siang-chhe-lou7 e5 si5, oat tui3 chiaN3-chhiu2 peng5, kau3 chit8 pho7 siong5-chhiu7, chhiu7 tiong u7 chit8 tiau5 lou7, chiu7 it-tit8 thau3 kau3 tong7 khau2 . 
Kheh: To-sia7, ng3-bang7 lan2 bo5 ku2 oe7 koh saN-kiN3 Goan7 lin2 Seng3-tan3 khoai3-lok8 . 
( Lang5-kheh chhut-khi3 au7, lau7-pe7 khia7 ti7 mng5-goa7 kau3 bo5 thiaN-kiN3 be2 e5 kha-pou7 siaN chiah koaiN mng5 .  Koh khoaN3 chhiu2 tiong e5 gun5-kak-a2 ) . 
Hu7: Ma-mah chit e5 si7 gun5-kak-a2, chit8 ui7 ko-siong2 e5 sin-su7 keng3-jian5 ia7 beh khi3 soaN-tong7, chin ki5-koai3 i ia7 m7-si7 siu-to7-su7 .  Ho2, chiong chit e5 chiN5 siu khi2-lai5, bin5-a2-jit8 boe2 piaN2 hou7 gin2-na2, ia7 thang ti7 Seng3-tan3-choeh khoai3-lok8 leh . 
Lo5: ( Phah-chhiu2, Bi2-na2 seh8 i e5 sin-piN thiau3-bu2 ) . Hah!  hah!  U7 thng5-a2 kap koe-nng7-ko thang chiah8 lah . 
Bi2: Hah!  hah!  U7 thng5-a2 kap Seng3-tan3 ko, lan2 oe7 thang kheng3-chiok Seng3-tan3 lah.  ( Phah-mng5 e5 siaN ) . 

Bu2: Gin2-na2, khah tiam7 leh, u7 lang5 teh phah-mng5 lah . 
Hu7: Che m7-si7 chhat8-a2, chhat8-a2 boe7 an2-ni phah-mng5 . 
SiaN-im : Khui-mng5, Siong7-te3 e5 mia5 chhiaN2 khui mng5 . 
Bu2: Pa-pah kin2 ka7 i khui mng5 leh, tek-khak si7 phaiN2 mia7 lang5, khiam3-eng7 sim2-mih8?Lan2 lai5 pun i tam7-poh8 lan2 sou2 u7 e5 mih8-kiaN7, lai5 cho3-hoe2 kheng3-chiok Kiu3-chu2 Seng3-tan3 . 
( Lau7-pe7 khui mng5, Ma2-li7-a chhoa7 chhiN-mi5 lang5 jip8 lai5 ) . 
Lo5: Bi2-na2, khoaN3 chit e5 cha-bou2-gin2-na2 chhoa7 chit8 e5 chhiN-mi5 lang5 lai5 . 
Bi2: Ah!  Goa2 bat ti7 chng-nih khoaN3 tioh8 in, in un2-tang3 chin koaN5 . 
Bu2 : Ho2 peng5-iu2, hoan-geng5 hoan-geng5, pa-pah chhiaN2 koaiN-mng5 . 
Chhin : Goan7 Siong7-te3 chiok-hok lin2, chhiaN2 mng7, hit e5 beh khi3 soaN-tong7 e5 lou7 si7 tui3 to2-ui7 khi3?  Sui-jian5 goa2 oe7 thang tan2 hiah e5 chng-nih e5 lang5 tang5-choe5 khi3, m7-ku2 lin2 chai goa2 sin-the2 bo5 chu7-iu5, kiaN5 lou7 ban7, jip boe7 tioh8, sui-jian5 goa2 chit e5 cha-bou2 gin2-na2 thang chhoa7 goa2 khi3, iau2-ku2 am3-lou7 hou7 i kiaN tioh8 . 
Bu2: Ho2 lah, chhiaN2 lin2 tai7-seng che7, lai5 hang he2 leh. ( Bi2-na2 kap lau7-bu2 chhong3 hou7 in hang-he2, koh phang5-mih8 hou7 in chiah8 ) 
ChhiN: To-sia7 lin2, m7-ku2 goan2 tioh8 khah kin2 khi3, phah-sng3, chhiaN2 hou7 goa2 chit8 poe te5 chiu7 ho2, Ma2-li7-a, lan2 tioh8 khah kin2 lai5-khi3 . 

Ma2: Sio2 tan2 leh, goa2 chin koaN5 lah . 
Hu7: Keng3-pai3, Ti7 hit e5 khang-khang e5 tong7 beh keng3-pai3 sim2-mih8?
ChhiN: Peng5-iu2 ah!  goa2 sui-jian5 boe7 khoaN3-kiN3 li2 e5 bin7, iau2-ku2 goa2 chai lin2 teh chhio3 goa2, goa2 beh keng3-pai3 sim2-mih8?  Goa2 siong-sin3 li2 bo5 pit-iau3 tui3 chit e5 song3-hiong koh chhiN-mi5 e5 lau7-lang5 lai5 ka7 li2 soat-beng5 kim e5-am3 choan5 chng-sia7 e5 lang5 e5 heng5-tong7 lah . 
Hu7: Si7 lah, si7 lah, goa2 chai-iaN2 lah . 
Lo5: Pa-pah ma-mah m7-ku2 lin2 tu2-chiah kong2......
Bu2: Lo5-piat, koh khng3 tam7-poh8 chha5 ti7 he2 nih . 
ChhiN : Ma2-li7-a, lai5, khan goa2 e5 chhiu2, lan2 lai5 khi3 . 
Ma2: Goa7-bin7 hiah nih am3, goa2 chin kiaN lah . 
ChhiN: Khah iong2-kam2 le3, lan2 e5 peng5-iu2 oe7 ka3 lan2 beh tui3 to2-ui7 khi3, li2 kiam2 bo5 ai3 khi3 hit e5 khoai3-lok8 e5 sou2-chai7?
Bu2: Bi2-na2, li2 kap in khi3 kau3 hit e5 chhiu7-na5 e5 jip8-khau2 . 
Hu7: Bo5, goa2 ka-ki7 chhoa7 in khi3 khah chai-iaN2! 
ChhiN: To-sia7 li2, goa2 chin7-liong7 kiaN5 khah kin2, na7 bo5 oe7 lian5-lui7 li2, to-sia7 sian-siN-niu5.  Goan7 Chu2 chiok-hok li2 kap sio2 peng5-iu2.  Peng5-iu2, li2 pi7-pan7 ho2 be7?  Ma2-li7-a lan2 lai5 khi3 . 
( In chhut khi3, mng5 khui e5 si5, chhiuN3-koa e5 siaN chin toa7, Bi2-na2 kin2 chau2 lai5 khoaN3 ) . 

Lo5: ThiaN, in teh chhiuN3-koa.  Bi2-na2 li2 u7 khoaN3-tioh8 sim2-mih8 bo5?
Bi2 : Oh!  he2-pe2 chhin-chhiuN7 teh thiau3-bu2, ng3 soaN tong7 khi3 lah!  Oh, ma, khai-si2 ngia5 lau7-jiah8 lah . 
Bu2 : Bi2-na2, jip8-lai5, kin2 koaiN-mng5 ( koa-siaN koh bo5 khi3 ) lai5 chia ka7 goa2 kong2 in kim-mi5 teh choe3 sim2-mih8? ( In long2 ui5 ti7 he2 piN ) Hoat-lan5-se Sian-siN kong2 sim2-mih8?  Kim-mi5 ti7 soaN-piN beh hoat-seng sim2-mih8 tai7-chi3?
Bi2: Ma, che si7 chin ki5-biau7 e5 su7, hou7 goa2 khi3 lah . 
Bu2: Li2 m7-thang ka-ki7 khi3, goa2 tioh8 ti7-chia kou3 Lo5-piat, pa-pah koh chin sian7 . 
Bi2 : Li2 kap goa2 lai5 khi3, hou7 pa-pah kap Lo5-piat kou3 chhu3 . 
Bu2: Bi2-na2, li2 kong2 sim2-mih8?
Lo5: Bo5 iau2-kin2 lah, ma-ma li2 chhoa7 I khi3, pa-pa sui5-si5 oe7 tng2 lai5, lin2 khi3 tng2-lai5 chiah kong2 hou7 goa2 thiaN chiu7 ho2 . 
Bu2: Lin2 long2 tiam7-tiam7, Bi2-na2, Hoat-lan5-se Sian-siN ka7 lin2 kong2 sim2-mih8?Pa-pah liam5-piN oe7 tng2-lai5 lah . ( Goa7-bin7 u7 tam5-oe7 e5 siaN ) . 
Lo5: Pa-pah tng2-lai5 lah!  
Bu2: U7 lang5 kap i cho3-hoe2 lai5, Bi2-na2 khui-mng5 hou7 in jip8-lai5, goa7-bin7 chin koaN5! ( Lau7-pe7 tng2-lai5 ) . 
Hu7: Ma-mah, Bi2-na2, Oan5-goe7 lai5 lah. ( Oan5-goe7 jip8 ) . Oan5-goe7 chhiaN2 jip8-lai5 . 
Bu2: Bi2-na2 theh8 i2-a2 lai5. 
Oan5: M7-bian2 lah, goa2 sui5-si5 beh khi3 chham-ka hit e5 lau7-jiat8, goa2 i2-keng khoaN3 hit e5 tong7, koh long2 chun2-pi7 ho2-se3 lah . 
Bi2 : Ouh!  Ma-mah . 
Bu2: Bi2-na2, khah tiam7 leh!  ( KiaN5 le2 ) .  Oan5-goe7 chhiaN2 li2 goan5-liong7 . 
Oan5: Ouh, che, bo5 iau3-kin2, chit e5 gin2-na2 chin kou2-chui, goa2 tu2-tioh8 li2 e5 tiong7-hu, sou2-i2 tek8-piat8 lai5 chheng2-an lin2, lin2 chin gau5 thiaN hiah e5 chhiN-mi5 kap song3-hiong e5 lang5, sou2-i2 goa2 beh po3-tap lin2, taN gin2-na2 li2 sin5 oe7 tioh8 boe7??g-bang7 lin2 eng7 chiah e5 lai5 ke3 khoai3-lok8 e5 Seng3-tan3 .  ( Oan5-goe7 na2 liam7 Sam-ui7 it-the2 e5 mia5 na2 hiat saN e5 gun5-kak-a2 hou7 Lo5-piat ) . 
Ti7 Pe7, KiaN2, Seng2 Sin5 e5 mia5 . 
Choan5-ke : Chin to-sia7, Oan5-goe7 chin to-sia7 . 
Lo5 : M7-ku2 goa2 put-si5 teh siuN7 kong2 li2 eng2-oan2 si7 chin giam5-hat e5 lang5…… 
Bu2: Lo5-piat, Lo5-piat!  
Oan5: Si7 chit e5 gin2-na2 sou2 kong2 e5 si7 chin e5, goa2 i2-cheng5 chin giam5-hat .  Goan7 Siong7-te3 sia3-bian2 goa2, taN Hoat-lan5-se Sian-siN hou7 goa2 piN3-chiaN5 khah jin5-chu5 e5 lang5, i2-cheng5 goa2 e5 sou2 choe3 kam2-kak chin kian3-siau3 .  Ho2, goa2 tioh8 lai5 khi3 lah, kim e5-am3 goa2 beh chhiaN2 choan5-chng e5 lang5 lai5 hu3 goa2 e5 ian5-siah8, lin2 tai7-ke iah8 it-teng7 tioh8 lai5 hu3 . 
Hu7: Si7, Oan5-goe7, goan2 tek-khak long2 oe7 khi3 . 

Lo5: M7-ku2 pa-pah li2 tu2-chiah kong2……
Bu2: Lo5-piat!  thiaN, in teh chhiuN3 li2 sou2 chhiuN3 e5 koa lah . 
Oan5 : He2-pe2 teh seh8 soaN chin ho2 khoaN3, taN lin2 tioh8 koaN2-kin2, na7 bo5 chiu7 hu3 boe7 tioh8 lah, lin2 tit8-chiap khi3 soaN-tong7 chiah ho2 lah.  Goan7 Siong7-te3 kap lin2 ti7-teh ( chhut-khi3 ) . 
Hu7: Choan5-chng e5 lang5 long2 teh ngia5 lau7-jiat8 lah ( jip8 chhu3 koaiN mng5 ) lan2 kim e5-am3 iah8 tioh8 lai5-khi3 . 
Lo5: Siat-su2 oan5-goe7 na7 bo5 lai5 lan2 chiu7 boe7 thang khi3 . 
Hu7: Si7, Lo5-piat si7 hit e5 chhiN-mi5 e5 khit-chiah8 e5 jiat8-sim kam2-tong7 goa2 e5 .  Tau3-ti2 chit e5 Hoat-lan5-se sian-siN si7 sim2-mih8 lang5 goa2 m7-bat tu2-tioh8 i, iau2-ku2 chaiN2-iuN7 choan5-chng e5 lang5 long2 te3 i khi3?
Bu2: Bi2-na2 bat hit e5 lang5 . 
Lo5: I tek-khak si7 chit8 e5 chin ui2-tai7 e5 lang5 . 
Bi2: M7-si7 lah, i m7-si7 chhin-chhiuN7 li2 sou2 kong2 chin ui2-tai7 e5 lang5, goa2 siuN7 li2 boe7 oe7 chu3-i3 i, i kong2 i2-cheng5 si7 chit8 e5 chin hu3-ju7 e5 ho2-giah8 lang5, chong2-si7 in-ui7 thiaN3 Siong7-te3, chiong ka-ki7 e5 mih8-kiaN7 long2 pun hou7 lang5. 
Bu2: Si7, i si7 chit8 e5 ho2-lang5, i2-cheng5 goa2 bat ti7 chhi7-tiuN5 thiaN-kiN3 i teh kong2 to7-li2 . 
Bi2: I ti7 tak8 sou2-chai7 pang-chan7 lang5, koh tui3 in kong2 Siong7-te3 e5 to7-li2, koh ka3-si7 lang5 tioh8 saN-thiaN3, iau2 ku2 si7 chin song3-hiong e5 lang5, ( ui7-tioh8 beh thoan5 to7-li2 I ia7 tioh8 koh iong2-iok8 ka-ki7, pa-pah, li2 it-teng7 bat khoaN3-kiN3 I ti7 lou7-nih teh pun ). 
Hu7: Phah-sng3 bat khoaN3-tioh8, m7-ku2 goa2 ka-ki7 chin song3-hiong, sou2-i2 iah8 bo5 chu3-i3 tioh8 . 

Bi2: Lan2 bo5 chhin-chhiuN7 Hoat-lan5-se sian-seN hiah-nih song3-hiong, i lian5 chit8 hang7 mih8-kiaN7 to bo5 neh . 
Lo5: Hit e5 oan5-goe7 thai3 boe7 sang3 chiN5 khi3 hou7 i ？
Bi2: U7, hit e5 oan5-goe7 siong5-siong5 sang3-chiN5 khi3 hou7 i, chong2-si7 I long2-chong2 khi3 sang3 hou7 pat8-lang5 neh. 
Hu7: An2-ni ho2, goa2 chin ai3 chai-iaN2 kim-me5 thai3-oe7 hiah-nih choe7 lang5 beh chu7-chip8 ti7 soaN-tong7-nih . 
Bi2: Pa-pah, kim-me5 si7 Seng3-tan3-me5, Hoat-lan5-se sian-seN ai3 mui2 chit8 e5 lang5 long2 chham-ka chit e5 toa7 lau7-jiat8, bo5-lun7 khit-chiah8 a2-si7 long5-hu, kun-jin5 a2-si7 sin-su7, pu3-lang5 a2-si7 song3-hiong lang5 long2 toe3 he2-pe2 chhiuN3-koa khi3 chham-ka, pa-pah, Hoat-lan5-se sian-seN kap i e5 hak8-seng beh chhoa7 goan2 khi3 soaN-tong7, in ti7 hia beh choe3 chit8 e5 sio2-sio2 e5 Seng3-hoe7, u7 soe3-soe3 e5 gin2-na2 bin5-chhng5 chhin-chhiuN7 be2-cho5, ti7 hia iah8 u7 chin e5 gu5 kap lu5, pa-pah, Hoat-lan5-se sian-siN beh hou7 goan2 tai7-ke khoaN3 ti7 Seng3-tan3 hit cha2-khi2, Ia5-sou chhut-si3 hit si5 loa7 leng2 koh kou-toaN, goan2 beh toa3 le2-mih8 hian3 hou7 Seng3-eN ,chhin-chhiuN7 hit-me5 bok8-chia2 sou2 choe3-e5…, goa2 ia7 beh toa3 goa2 e5 chha5 choe3 e5 ang-a2 . 
Lo5: Chit e5 si7 goa2 e5 thit-tho5 mih8, chhiaN2 iah8 thoe3 goa2 hian3 . 
Hu7: Lo5-piat, li2 ka-ki7 hou7 i, lan2 tai7-ke long2 beh cho3-hoe2 khi3 . 
Lo5: Ouh!  goa2 chin hoaN-hi2, chin hoaN-hi2, Bi2-na2, lan2 oe7 thang khoaN3-tioh8 bok8-chia2 kap thiN-sai3 boe7?
Bi2: Goa2 m7 chai-iaN2, chong2-si7 Hoat-lan5-se Sian-siN kong2 long2 oe7 ou5 . 
Bu2: Ho2 lah, ho2 lah, tai7-ke khah kin2 leh, Lo5-piat, li2 e5 koaiN2-a2 ti7 hia . 
Hu7: I bian2 toa3 koaiN2-a2 khi3, goa2 beh aiN7 I khi3 . 
Bu2 : Bi2-na2, Lo5-piat, goa2 bat ka7 lin2 kong2, na7 bo5 pa-pah, lin2 sim2-mih8 tou choe3 boe7 seng5 . 
Hu7: Ma-mah, khah kin2 ka7 Lo5-piat chheng7 saN, li2 iah8 khah kin2 chheng7 li2 e5 goa7-saN . 
( Pe7-bu2 teh ka7 Lo5-piat chheng7 saN e5 si5, Bi2-na2 ka-ki7 chheng7 ho2 khia7 ti7 mng5 piN, kau3 i siong7 boe2 ku3 oe7 kong2 liau2 chiah chhut-khi3 .  Chhun e5 lang5 long2 ui5 ti7 he2-lou5 piN, au7-lai5 kap i toa7 siaN chhiuN3 koa ) . 
Lo5: chin ka-chai3 goa2 bo5 chiong goa2 e5 thng5-a2 chiah8 liau2, sou2-i2 goa2 thang chiong chhun e5 thng5-a2 hian3 hou7 Ia5-sou.  Pa-pah, li2 u7 sim2-mih8 beh hian3 hou7 I ?
Hu7: Ma-mah kap goa2 beh sang3 tam7-poh8 Oan5-goe7 sou2 hou7 lan2 e5 chiN5 choe3 le2-mih8, in-ui7 Siong7-te3 tui3 lan2 thai3 ho2 lah . 
Bu2: Lan2 hian3 loa7-nih choe7 ia7 boe7 thang piau2-tat8 lan2 hoaN-hi2, kam2-sia7 e5 sim, sit8-chai7 si7 chin khoai3-lok8 e5 Seng3-tan3 mi5 . 
Hu7: Bi2-na2, goa7-bin7 chin am3, tan2 goan2 cho3-hoe2 khi3 . 
Bi2: Goa7-bin7 u7 chhiN oe7 chhoa7 lan2 khi3, lan2 bian2 hoan5-lo2, sit8-chai7 chin khoai3-lok8, lan2 chhin-chhiuN7 bok8-chia2 beh khi3 Pek-li7-heng5 lah . 
Lo5: ThiaN, tai7-ke long2 teh gim5 hit tiau5 koa lah . 
(Choan5-ke chhut-khi3 chham-ka toa7 hang5-liat8, siang5 si5 in2-chhoa7 koan-chiong3 seh8 thiaN, pai3-tng5 hek8 be2-cho5. Hoat-lan5-se Sian-siN chhiu2 giah8 sip8-ji7-ke3 in2-chhoa7 kun5-chiong3 e5 hang5-liat8 .  Chit e5 kek8 tioh8 eng7 sek-tong3 e5 ki5-to2 lai5 choe3 kiat-sok ) . 

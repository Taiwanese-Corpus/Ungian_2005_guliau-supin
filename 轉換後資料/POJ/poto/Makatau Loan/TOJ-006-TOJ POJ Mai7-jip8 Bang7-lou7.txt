Tai5-oan5-ji7/ Peh8-oe7-ji7 Mai7-jip8 Bang7-lou7 e5 Sin Thian-te7
Makatau Loan

Kin7-lai5 Thong-iong7 phin-im kap Han2-gi2 phin-im ti7 Tai5-oan5 tak kah ou-thiN am3-te7. Tai5-oan5-ji7/Peh8-oe7-ji7 (TOJ/POJ) chit e5 tiam3 ti7 Tai5-oan5 khia7-khi2 i2-keng u7 150 tang e5 sian-kak-chia2, soa3 hou7 thau5-cheng5 chit 2 tho3 ban-kiaN2 ka7 hong-sin5 chhiuN2-chhiuN2--khi2. Be7 su kong2 si7 in khah ho2, khah hah8 Tai5-oan5-lang5 eng7--leh. 
Khou-a2-lai7 e5 lang5 long2 chai-iaN2 TOJ/POJ u7 se3-kai3 thong-iong7-seng3, u7 Tai5-oan5 thoan5-thong2-seng3, u7 sia7-hoe7 liu5-thong-seng3, u7 bun5-hian3 e5 to-iuN7-seng3. M7-ku2 pi2-khi2 TLPA, leng7-goa7 chit e5 ban-kiaN2, beh chin3-jip8 tian7-nau2 e5 lou7-theng5 to7 u7 khah kham2-khiat. Goan5-in si7 TOJ/POJ tek8-iu2 e5 sian-tiau7 ki3-ho7. Te7 2, 3 siaN long2 sng3 ho2 chhu2-li2, m7-ku2 te7 7 kap 8 siaN ti7 it-poaN e5 ji7-heng5 a2-si7 tek8-su5 hu5-ho7-pio2 chin oh-tit chhoe7. Chit e5 bun7-te5 ti7 PC Windows e5 chhut-hian7, soan-ko3 ko3-jin5 chu-sin3-hoa3 si5-tai7 e5 lim5-kau3, u7 ju2 khah kin2-kip, in-ui7 tian7-chu2 chu-liau7 e5 lau5-thong si7 siong7 kai3 u7 sok-tou7, u7 hau7-lut8 e5 kou-thong hong-sek.
90 ni5-tai7 Sou Chi-beng5 sian-siN kap ki5-tha lang5 hoat-tian2 chhut--lai5 e5 Hotsys (http://www.hotsys-haksys.com), ti7 TOJ/POJ e5 tian7-chu2 chu-liau7-hoa3 phoaN7-ian2 tioh8 chin tiong7-iau3 e5 kak-sek. Tai5-gi2-bun5 chok-ka e7-sai2 chioh-tioh8 chit e5 nng2-the2, eng7 Tai5-gi2 e5 su-kho2 lai5 sia2-chok, chin3-heng5 Tai5-gi2-bun5 Han3-ji7 kap TOJ/POJ bun5-ji7 e5 tian7-chu2-hoa3. Chit e5 hong-khi3 kek-chhut u7 ju2 che7 lang5 eng7 Tai5-oan5 bo2-gi2 lai5 chhong3-chok. M7-na7 an2-ne, hian7-si5 Tai5-oan5 liu5-thong siong7 khoah, thok8-chia2 siong7 che7 e5 Tai5-bun5 Thong-sin3 kap Tai5-bun5 Bong2-po3, long2 si7 chhai2-eng7 Hotsys lai5 chhu2-li2 TOJ/POJ. Lian5 pun2 khan, Tai5-oan5 to2-lai7 chiang3-si5 i5-it koh-teh hoat-heng5 e5 Tai5-gi2 choan5 Lo5-ma2-ji7 e5 chap8-chi3, Tai5oanji7,  ia7-si7 eng7 Hotsys pi7-pan7. 
Sui-bong2 Hotsys hou7 TOJ/POJ tah-jip8-khi2 PC Windows lai7-te2, m7-ku2 in-ui7 Hotsys ai3 kah ti7 MS Word lai7-bin7 chiah e7-sai2 su2-iong7, ki5-tha nng2-the2 bo5 hah8, ma7 bo5 hoat-tou7 su2-eng7 ti7 Internet Bang7-lou7 (bo5 hah8 HTML e5 keh-sek). Beh ti7 Bang7-lou7 teng2 hian2-hian7 TOJ/POJ, tu5-liau2 eng7 tou5-heng5 tong2-an3 chhu2-li2 i2-goa7, iu5-goan5 u7 khun3-lan5. Chit e5 bun7-the5, kau3 taN chong2-sng3 u7 kai2-koat hong-hoat--ah.
Lau5 Kiak8-gak8 Sian-siN ti7 2001 hoat-piau2 Taiwanese Package chit e5 nng2-the2, chiong Tai5-oan5 pun2-thou2 e5 Holo, Hakka, Lam5-to2-gi2 kok chok8-kun5 gi2-bun5 Lo5-ma2-ji7 sou2 su-iau3 e5 ji7-heng5, pau-cho3 chit8 hoe2.

In-ui7 si7 li7-iong7 ji7-heng5 lai5 chhu2-li2, sou2-i2 na7-chun2 PC lai7-te2 u7 chng Taiwanese Serif chit e5 ji7-heng5, put-koan2 si7 jim7-ho5 nng2-the2, sim7-chi3 si7 bang7-lou7 teng2, long2 e7-eng7-tit khoaN3--tioh8. Che put-tan7 e7-sai2 hou7 TOJ/POJ thiau3-chhut MS Word kan-ta e7-sai2 cho3 bun5-su chhu2-li2 e5 sok-bak8, chin3 chit8 pou7 e7-sai2 ka7 TOJ/POJ he7 ti7 tian7-chu2 kan2-po3 (presentation), tian7-chu2 hai2-po3 (poster), kap chai5-bu7 po3-pio2 (financial spreadsheet) e5 nng2-the2 lai5 su2-iong7. Koh ju2 khah tiong7-iau3..e5 si7 e7-sai2 khng3 ti7 Internet bang7-lou7 lai5 thui-kong2, lai5 kau-liu5, hou7 TOJ/POJ chit tho3 Tai5-oan5 lek8-su2 tiong7 siong7 ho2 e5 bun5-ji7 he7-thong2 e7-sai2 ti7 Bang7-lou7 teng2 tian2 hong-sin5, hian2-hian7 ti7 koh-khah khui-khoah e5 se3-kai3. 
Chit e5 nng2-the2 pi2-kau3 Sou Chi3-beng5 Sian-siN e5 Hotsys u7 kui2-na7 e5 chin3-pou7. E7-kha soat-beng5:
(1)	Taiwanese Package (TP) ji7-heng5 e5 su2-iong7, bo5 siu7 tioh8 MS Word, Chinese Windows e5 sok-pak8, e7-sai2 eng7-ti7 ki5-tha che7-che7 e5 nng2-the2. Che tui3 Taioanji choan5-bin7 e5 chu-sin3-hoa3, tian7-nau2-hoa3 u7 chin toa7 e5 pang-chan7.    
(2)	TP e5 su-jip8-hoat teh phah bo2-im e5 si5 tioh8 ai3 sun7-soa3 oan5-seng5 tiau7-ho7 e5 su-jip8      
(Tai5oanji7 sek..e5), pi2-kau3 Hotsys ka7 tiau7-ho7 he7 ti7 ji7 e5 ji7-bo2 long2 phah-liau2 i2-au7 chiah su-jip8 (iah8 tioh8 si7 kong2 TLPA sek..e5),  khah hu5-hap8 kong2-oe7 hoat-im e5 koan3-si3, hian2-beng5 tiau7-ho7 m7-si7 ke--chhut--lai5 e5 sou3-ji7, si7 kap bo2-im be7-sai2 koah-li7 e5 chit8 pou7-hun7. Chit khoan2 e5 hong-hoat ia7-si7 kap se3-kai3 ki5-u5 hui-Eng-gi2 e5 Lo5-ma2-ji7 e5 su-jip8-hoat. kho2-pi2 kong2 Hoat-gi2, Tek-gi2, kang7-khoan2 e5 chhu2-li2 hoat-tou7.
(3)	TP u7 kou3-lu7 tioh8 chin-che7 lang5, bun5-chiuN, khan-but8 teh su2-iong7 Hotsys, the5-kiong Hotsys-kau3-TP e5 choan2-oaN7, u7 chun-tiong7 thoan5-thong2 e5 koan3-si3. Chit khoan2 chu3-tiong7 thoan5-seng5, u7 lek8-su2-kam2 e5 cho3-hoat tat8-tit kou2-le7. Hian7-si5 iau2 bo5 TP-kau3-Hotsys e5 choan2-oaN7, nng3-bang7 au7-pai2 e5 pan2-pun2 u7 chit e5 kong-leng5, e7 hou7 su2-iong7-chia2 ju2 khah pian7-li7.
(4)	TP e7-sai2 su2-iong7 ti7 Goan5-chu7-bin5 Lam5-to2-gi2, Hakka fa, Ho7-lo2-gi2, ka7 Tai5-oan5 sou2-u7 e5 bo2-gi2 oan5-choan5 pau ti7 chit8 e5 nng2-the2 lai7-te2, m7-na7 hong-pian7 to-gi2 su2-iong7-chia2 e5 li7-iong7, ia7 u7 soan-iong5 Tai5-oan5 kok chok8-kun5 kiong7-chun5 kiong7-eng5, kok chiok8-kun5 gi2-gian5 ho5-hai5 hap8-chau3 e5 siong7-cheng seng3 e5 i3-gi7.

(5)	TP ti7 keng-eng5 siong7 chhai2-chhu2 hian7-chhu2-si5 nng2-the2-kai3 siong7 liu5-heng5 e5 hun-hiang2-the2 e5 bou5-sek (shareware). Seng khai-hong3 hou7 lang5 chu7-iu5 su2-iong7. Na7-chun2 su2-iong7-chia2 kam2-kak ho2-eng7 chiah chhut-chiN5 lai5 be2. Chit khoan2 bou5-sek e7-sai2 hou7 cho3 nng2-the2 e5 lang5/kong-si khah bo5 keng-che3 ap-lek8, koh-khah u7 khui3-lat8 piaN3-se3 cho3.
Lan2 siong-sin3 sin e5 kho-ki si7 beh ui7 jin5-lui7 hok8-bu7..e5. Be7-sai2 in-ui7 tian7-nau2 phaiN2 chhu2-lim2 tioh8 teh hoah thoan5-thong2 iu-nga2 e5 mih8-kiaN7 i2-keng bo5 chhi7-tiuN5, be7 liu5-heng5..ah (chhin-chhiuN7 TLPA hit phai3 lang5 teh phoe-pheng5 TOJ/POJ). Chong2-si7 2000 ni5 si7 Tai5-oan5-lang5 chhut-thau5-thiN e5 ni5-tai7, lan2 ia7 beh lai5 kiong-hi2 kap ngia5-chih Tai5-oan5-ji7 ti7 2001 ni5 mai7-jip8 sin si5-tai7. TOJ koh ka-iu5! Chiong3 hiaN-che2 koh piaN3--loh8--khi2.


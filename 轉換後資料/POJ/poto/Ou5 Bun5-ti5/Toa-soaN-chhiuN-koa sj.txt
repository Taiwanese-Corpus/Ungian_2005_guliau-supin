
Toa7-SoaN ChhiuN3  Koa --Bunun Chok8 Sin3 Chu2 e5 Kou3-su7

A-Tong E5 Chok8 Ti7 Tai5-Oan5
Tai5-oan5 te7-it koan5 e5 Giok8-san (13,000 chhioh) e5 hu7-kun7 khah-ke7 e5 sou2-chai7 u7 chin-choe7 bo5 khai-hoa3 e5 lang5 khia7-khi2 ti7 hia.  In ka-ki7 kio3 in choe3 “Bunun” na7 chiau3 Hi-pek-lai5 e5 oe7 chiu7-si7 A-tong, hit e5 i3-su3 chiu7 si7 lang5.  Chin sim-sek in e5 cha-bou2-lang5 choe7-choe7 ho7 mia5 choe3 Ha7-oa.
In tui3 sim2-mih8 sou2-chai7 lai5, tui3 sim2-mih8 si5 chiah u7, bo5 lang5 chai, chi2-u7 Siong7-te3 chai.  Ti7 chit8-pah ni5 cheng5 in-ui7 jin5-khau2 cheng-ka chiu7 poaN-soa2 chit8-pou7-hun7, u7-e5 kau3 Tang-pou7, u7-e5 kau3 Ko-hiong5 e5 san-te7 khia7-khi2.
Sui-jian5 se3-kai3 kau3-kek8 bun5-beng5, chin3-pou7 kau3 goan5-chu2 e5 si5-tai7, na7-si7 chiah-e5 lang5 chhin-chhiuN7 teh khun3, tiaN7-tiaN7 tiam3 ti7 A-tong goan5-si2 e5 si5-tai7, goan5-si2 e5 seng-oah8.  In bo5 ti3-sek, bo5 ka-ki7 e5 ji7, bo5 chheng7-khou3,chhin-chhiuN7 A-tong chheng7 cheng-siN e5 phoe5.  In e5 to7-tek hu2-pai7, oe7-seng bai2, san3-hiong, chiu2-chui3, piN7-thiaN3, la-sam, sit8-chai7 kau3-kek8 e5 kho2-lin5.
Iau2-ku2 in chin iong2-kam2, ai3 thai5 lang5 e5 thau5-khak. Ti7 kau-chian3 e5 si5 in-ui7 ai3 hun-piat ka-ki7, sou2-i2 khah-cha2 in e5 chheng-lian5 tioh8 kha3 chhui3-lai7 e5 kak-khi2 hiat-kak8.  In sui-jian5 gong7, iau2-ku2 ka-ki7 oe7 chu3 chheng3, ia7-oe7 che3-cho7 chheng3-ioh8.  In-ui7 an2-ni soaN-teng2 e5 beng2-siu3 kiaN in, pat-chok8 e5 lang5 ia7 long2 kiaN in.  Sou2-i2 au7-lai5 Jit8-pun2 e5 cheng3-hu2 eng7 thih-soaN3 khan ti7 soaN-kha, pang3 tian7-khi3 ti7 hia, lai5 kim3 in loh8 soaN lai5 thai5 lang5.
KiaN kui2 e5 bin5-chok8
Bunun chok8 sui-jian5 pi2 te7-it beng2 e5 ia2-siu3 khah beng2, m7-kiaN lang5, iau2-ku2 pi2 te7-it bo5 taN2 e5 niau2-chhi2 khah kiaN kui2.  Chiau3 in siuN7, sou2-u7 e5 piN7-thiaN3 kap chai-e7 long2 si7 tui3 kui2 lai5.  In m7-chai u7 thiaN3-thang3, po2-hou7 lang5 e5 Sin5, chi2-u7 chai oe7 hai7 lang5 e5 kui2 lai5 kiaN-hiaN5, sit8-chai7 chin put-heng7.  In siong5-siong5 khoaN3-tioh8 kui2, a2-si7 hou7 kui2 chhoa7-khi3 soaN-nih8 kiaN5 bo5 lou7.  Bo5 kui2-ni5-cheng5, ti7 Li2-lang7 e5 hu7-kun7 ia7 u7 chit8 e5 phai3-chhut-sou2 e5  
kang-iah8 in-ui7 kui2 lai5 kap i khun3, in-ui7 kiaN-liau2 koe3-thau5, bo5 kui2-jit8 chiu7 si2-khi3.  Na7 u7 lang5 a2-si7 cheng-siN siN ki5-heng5 e5 chiu7 kong2 “minpaka-liba”... koai3 mih8, chin kiaN chiu7 ka7 i hai7 si2.  Sou2-i2 ti7 Bunun chok8 m7-bat khoaN3-kiN3 u7 siang-siN, chap8-ji7-chaiN2 a2-si7 khih-chhui3 hit-khoan2 e5 lang5 oah8-teh, long2 chhut-si3 chiu7 ka7 i hai7 si2.  Na7-u7 lang5 khi3 pat8-ui7 tng2-lai5 e5 si5, in-ui7 kiaN kui2 toe3 i tng2-khi3, i chiu7 ti7 lou7-thau5 liam7 chiu3 kong2:
“Xao,mosoxaisa moto xahito,Kato malavi madami, maxanso kamin,munsaina doma, sopaxtiti nakaonun, xo xo ”
Hit-e5 i3-su3 si7 kong2:
“Oeh, lin2 chiah e5 kui2 tioh8 tng2-khi3, M7-thang te3 goan2 lai5, in-ui7 goan2 chin chhau3,Tioh8 khi3 chhe7 pat8-lang5 khah u7 thang chiah8, huhhuh.”
Chiau3 in thou2-siuN7, kui2 si7 chhin-chhiuN7 lang5 bo5-ai3 chiu7-kun7 la-sam e5 lang5, kiaN chhau3-bi7 e5 lang5.  Chit-khoan2 e5 be5-sin3 hou7 Bunun chok8 chiaN5-choe3 ai3 la-sam e5 sip8-koan3.  In tui3 chhut-si3 kau3 si2 m7-bat se2 seng-khu.  Jit8-pun2 e5 keng2-chhat beh kai2-liong5 chit khoan2 e5 sip8-koan3 bat kiong5-che3 liah8 in lai5 phai3-chhut-sou2, ui7-tioh8 in tiau-kang khi2 e5 ek8-tiuN5, ti7 hia ka7 in boah soat-bun5, ka7 in se2 seng-khu.  In e5 saN ia7 han2-tit se2.  Sou2-i2 chiau3 teng2-bin7 in tui3 kui2 sou2 kong2 in e5 seng-khu sit8-chai7 chin chhau3. Kui2-na7-pai2 goa2 u7 khoaN3 Tai5-oan5-lang5 chham Bunun saN-kap che7-teh le2-pai3, na7-si in-ui7 chhau3-bi7 Tai5-oan5-lang5 chiu7 tong3-boe7-tiau5 chiu7 chau2 chhut-khi3 goa7-bin7.  Sin3-tou5 iau2-ku2 an2-ni, bo5 sin3 e5 lang5 si7 boe7-tang3 oa2.
Lan2  chai kau2 si7 chin cheng e5 cheng-siN, oe7 khoaN3 lang5 na7 chheng7 ho2 e5 saN chiu7 m7-kaN2 pui7.  Ui7-tioh8 Bunun e5 saN la-sam, phoa3, thau5-mng5 tng5 koh sam3, sui-jian5 ti7 jit8-si5 in lai5 ke-lou7 kau2 ia7 khoaN3-khin lai5 pui7 in, gin2-a2 khoaN3-tioh8 in chin kiaN chiu7 chau2.
Khi2-seng goa2 m7-chai Bunun e5 chhu3-nih u7 bak8-sat kap ka-chau2.  U7 chit8-pai2 goa2 khi3 tiam3 ti7 hiong-tiuN2 e5 chhu3 ke3-mi5.  Kau3 poaN3-mi5 sin-khu chiuN7 khi2-lai5 tiam2 he2 chit8-e5 khoaN3, bak8-sat chhin-chhiuN7 kau2-hia7 hiah che7, chha-put-to kui2-na7-pah chiah, tui3 an2-ni hit am3 long2 bo5 khun3.  Ke3 cha2-khi2 hiong-tiuN2 u7 kong2, in eng7 e5 tatami chiu7-si7 Jit8-pun2-lang5 kong-hok8 e5 si5 beh tng2-khi3 e5 si5 hou7 i, an2-ni kui2-na7-ni5 in bo5 phak8-jit8, sou2-i2 siN-thoaN3 hiah che7.  Tui3 hit-si5 khi2 goa2 na7 beh khi3 hoan-sia7, tiaN7-tioh8 u7 toa3 DDT.
In chiah8 png7 si7 eng7 thng-si5 tit-chiap tui3 tiaN2 khat, ia7 thng-si5 m7-bat se2, kong-ke eng7, sou2-i2 hi3-piN7 e5 lang5 u7 80%.  Tui3 in lam5-lu2-kan e5 bo5 chheng-khi3, koh hou7 in e5 seng3-piN7 chin che7.  Tui3 an2-ni hou7 in e5 hu7-jin5-lang5 toa7-poaN3 boe7 siN kiaN2.  An2-ni hi3-piN7 hou7 in bo5 lau7-lang5, seng3-piN7 hou7 in bo5 soe3-kiaN2, sou2-i2 Bunun chok8 e5 jin5-khau2 chit saN-chap8 ni5 i2-lai5 tiaN7-tiaN7 si7 18,000 lang5.
Thau2-Pang3 E5 Hi-Lian5
Ti7 Lou7-ka 8: 27 u7 ki3-chai3, ti7 Kek-lah8-sim u7 chit8 lang5 hoan7-tioh8 kui2, thong-jit8 tiam3-ti7 si2-lang5 sou2 tiam3 e5 bong7-khong3 khang ia7 m7-chai ka-ki7 si7 la-sam kho2-lin5.  Chiau3 goan5-bun5 khoaN3, i si7 hou7 la-sam e5 leng5(kui2) pe2-pak8.  An2-ni chiah-e5 kho2-lin5 e5 Bunun chok8 m7-si7 in ai3 la-sam, sit8-chai7 si7 hou7 la-sam e5 kui2 liah8-khi3, ai3 in e5 leng5-hun5 jiok8-the2 long2 biat8-bo5.  In e5 si2-lang5 ti7 cha2-si5 long2 si7 tai5 ti7 chhu3-lai7 e5 thou5-te2 (au7-lai5 Jit8-pun2-lang5 u7 kim3), an2-ni si7 kap si2-lang5 tiam3 siang7 sou2-chai7, in e5 chhu3-lai7 ia7 hou7 chi2-png7 e5 he2, hun kau3 ou-ou chhau3-chhau3, ia7 bo5 khui po-le5-thang, sou2-i2 am3-am3 chhin-chhiuN7 khang-lai7.
Sui-jian5 Ia5-sou e5 hak8-seng u7 che7-chun5 ke3 hai2 lai5 beh kiu3 in, na7-si7 Mou5-kui2 u7 chioh Jit8-pun2 cheng3-hu2 e5 lat8 kim3-chi2  Hok-im e5 su2-chia2 khi3 thau2-pang3 in, beh hou7 in ku2-tng5 choe3 Mou5-kui2 kap in Jit8-pun2 lang5 e5 lou5-chai5.
Iau2-ku2 Siong7-te3 ia7 bo5 boe7-ki3-tit i e5 peh-siN3 ti7 lou5-chai5 e5 khou2-keng2.  I ti7 tiaN7-tioh8 e5 si5 oe7 chin2-kiu3 in.  Ti7 Ku7-iok Li7-bi7-ki3 25: 10 u7 kong2, Lin2 tioh8 eng7 te7 50 ni5 choe3 seng3, ti7 pian3-toe7 ka7 it-chhe3 khia7-khi2 e5 peh-siN3 soan-pou3 chu7-iu5, chit-ni5 beh choe3 lin2 hoaN-hi2 e5 ni5.  Chu2-au7 1945 ni5, chiu7-si7 Jit8-pun2 thai5-su e5 ni5, chit-ni5 chiu7-si7 Jit8-pun2 koan2 Tai5-oan5 e5 te7 50 ni5, ia7-si7 Tai5-oan5 e5 piN5-toe7, san-te7 siu7 thau2-pang3 e5 hi-lian5.  In-ui7 Tai5-oan5 e5 kong-hok8 m7-na7 hou7 Tai5-oan5-lang5 tit-tioh8 cheng3-ti7 e5 thau2-pang3, tek-piat8 san-te7 lang5 u7 tit-tioh8 chong-kau3 e5 chu7-iu5.
Ti7 te7-ji7-chhu3 e5 tai7-chian3-tiong, Ki-tok e5 hok-im ti7 am3-chiN7 e5 tiong-kan i2-keng u7 thoan5 kau3 Ami chok8 kap Tayal chok8.  Sui-jian5 u7 siu7 Jit8-pun2 keng3-chhat chin toa7 e5 ap-pek, iau2-ku2 chhin-chhiuN7 chhou-tai7 e5 kau3-hoe7 siu7 Lo5-ma2 te3-kok e5 ap-p\ek, iau2-ku2 sin3-tou5 chiam7-chiam7 ke-thiN, kau3 Tai5-oan5 kong-hok8 e5 si5 in  san-te7 lang5 kong-jian5 jin7 Ki-tok e5 i2-keng u7 4,000 i2-siong7.  Na7-si7 kau3 chit-si5 Bunun chok8 iau2 be7 u7 ki-hoe7 thang thiaN hok-im.     
5 HE2 SIO SOAN-TE7
Li2 bat khoaN3-kiN3 he2 sio soaN bo5?  Ti7 ou-am3 e5 mi5-si5 tui3 hng7 e5 sou2-chai7 lan2 bat khoaN3-kiN3 soaN-teng2 kui-phian3 teh toh8 e5 he2.  Khi2-seng si7 chit8 sou2-chai7, au7-lai5 he2 ka-ki7 sio kau3 pat8-ui7, chit8-tiap8-a2 ku2 chiu7 moa2-soaN long2 si7 he2.  Seng3 Sin5 ti7 san-te7 choe3 kang tu2-tu2 chhin-chhiuN7 an2-ni.  Tek-piat8 ti7 chit e5 ou-am3 m7-sin3 e5 si5-tai7 lan2 tui3 hng7-hng7 e5 piN5-toe7 lai5 khoaN3 Seng3 Sin5 e5 he2 ti7 soaN-teng2 teh toh8 e5 khoan2-sit, boe7-bian2-tit hou7 lan2 e5 sim oe7 kam2-kak sio.
Ti7 1949 ni5 chhun-thiN ti7 Giok8-li2 khui e5 Seng3-keng kang2-sip8-hoe7 khak-sit8 u7 chin toa7 e5 hau7-ko2.  Lai5 hu3-hoe7 12 e5 Bunun e5 chheng-lian5 u7 siu7 toa7 e5 kam2-kek, khng3 toa7 e5 ng3-bang7 ti7 in e5 sim-lai7 soaN3-hoe7.  Hit-si5 in e5 sin3-giong2 i2-keng u7 Seng3 Sin5 e5 he2 teh toh8, chhin-chhiuN7 gou7-sun5-choeh hit-si5 e5 hak8-seng, in e5 sim na7 bo5 kan-cheng3 to7-li2 chiu7 tong3-boe7-tiau5.  Ti7 kang2-sip8-hoe7 soah hit am3, in tiong-kan 3 lang5 chiu7 khi3 Chheng-chui2 choe3 kian3-cheng3, kong2 khi2 in ti7 Giok8-li2 sou2 tit-tioh8 e5 to7-li2.
Lai5 hu3 Kang2-sip8-hoe7 e5 lang5 te7-it chhut-tioh e5 chiu7-si7 Kou2-hong e5 chhoan-tiuN2 Taliban.  I tng2-khi3 liau2-au7 ti7 chit8 ni5 au7 u7 in2-chhoa7 70 lang5 lai5 sin3 Chu2,  koh u7 khi2 Bunun thau5 chit8-keng e5 pai3-tng5.  Hian3-tng5-sek e5 si5 chin seng7-hong2, Sun Bok8-su tiau-kang tui3 Tai5-pak lai5 hu3 sek.  In tai7-ke ia7 chin hoaN-hi2, thai5-ti pan7 toh lai5 chhiaN2 piN5-toe7 san-toe7 iok u7 200 lang5 e5 hiaN-ti7.  Koh ia7 tah-piN5 ti7 goa7-khau2, thiau3-bu2 kap choe3-hi3, lai5 piau2-hian7 in e5 hoaN-hi2.
 
I2-goa7 lai5 hu3 kang2-sip8-hoe7 e5 lang5 tng2-khi3 ia7 long2 u7 choe3 chin ho2 e5 kang ti7 ka-ki7 e5 hoan-sia7.  2 ni5 au7 ti7 Lun-thian, Takimi, Chheng-chui2 ia7 u7 khi2 pai3-tng5.  Toh-khe u7 70 lang5 e5 chu7-hoe7 ti7 Giok8-li2 e5 pai3-tng5,  Lun5-san ia7 u7 60 lang5 e5 chu7-hoe7 ti7 Taiyal e5 pai3-tng5.  Chiah e5 Bunun e5 sin3-tou5 u7 e5 u7 khi3 pat e5 hoan-sia7 choe3 kian3-cheng3, kau3 1952 ni5 Toh-khe hiong e5 Tiong-peng5 kap Ban-li2 hiong e5 Ma2-oan2 ia7 u7 khi2 pai3-tng5.
SAN-CHIN  THIAN-KOK
Ti7 1951 ni5 e5 ni5 be2, tui3 Tang-pou7 u7 nng7 e5 chheng-lian5 kiaN5 3 jit8 e5 lou7 poaN5-soaN peh-nia2 kau3 Sin-ko-soaN kha te7-it koan5 e5 Tong-pou e5 hoan-sia7.  In e5 mia5 si7 Topas kap Laong.  In u7 toa3 toa7-pak e5 ang-a2-tou5, chiau3 chit e5 lai5 kong2 Ku7-iok kap Ia5-sou e5 kou3-su7 hou7 Bunun thiaN.  Ia7 u7 kain3 Bunun e5 Lo5-ma2-ji7 kap Seng3-si.  Chiah e5 long2 si7 in tui3 kou2-cha2 kau3 hian7-kim long2 m7-bat thiaN,  m7-bat khoaN3 tioh8 e5 sin e5 tai7-chi3.  Hit am3 e5 chu7-hoe7 u7 300 lang5.  In tui3 am3-thau5 chiu7 chu7-chip8, na2 chhiuN3 Seng3-si na2 khoaN3 ang-a2-tou5 thiaN to7-li2 kap oh8 ji7.   In-ui7 tak8 hang7 long2 si7 sin e5, sou2-i2 hoe7-chiong3 long2 boe7 sian7, kong2 e5 lang5 koh-khah si7 an2-ni.  Kau3 koe thi5 e5 si5 in chiah chai i2-keng chin oaN3.  Hit-si5 Topas kong2, TaN tioh8 hioh-khun3, kiaN-liau2 siuN am3 oe7  eng2-hiong2 lin2 bin5-a2-jit8 e5 kang.”
“Boe7, boe7, goan2 long2 boe7 ai3-khun3, tioh8 koh ka3 goan2, goan2 m7 si3-soaN3, bin5-a2-chai3 e5 tai7-chi3 bo5 iau3-kin2.”
“Goan2 iau2 beh ti7 chia nng7 am3, m7-si7 bo5 ki-hoe7, sou2-i2 tioh8 hou7 goan2 hioh-khun3.”
“Kau3 bin5-a2 am3 siuN ku2,” u7 kui2-na7 lang5 toa7-siaNkong2.  “Tioh8 the2-thiap goan2 kiaN5-lou7 chin sian7.  Tioh8 hou7 goan2 hioh-khun3 kau3 bin5-a2 cha2-khi2 chiah koh kong2.”
Tui3 an2-ni hoe7-chiong3 chiah kam-goan7 soaN3.  Kau3 ke3 cha2-khi2 cha2-cha2 chiu7 chin choe7 koh chu3-chip8 lai5 beh thiaN.  Chhin-chhiuN7 an2-ni e5 jiat8-sim in thiaN 2 jit8 3am3 chiu7 long2 koat-sim beh sin3 Chu2.
In tiong-kan chit8 e5 50 hoe3 e5 hu7-jin5-lang5 mia5 kio3 Oli, thiaN tioh8 kong2 lan2 lang5 e5 choe7 kap Ia5-sou e5 chin2-kiu3, siu7 chin toa7 e5 kam2-kek.  I tui3 siau3-lian5 chiu7 siong5-siong5 kau3 piN5-toe7 kap Tai5-oan5 lang5 choe3 phaiN2, sou2-i2 Tai5-oan5-oe7 chin gau5 kong2.   I siu7 sia3-bian2 te7-it choe7 sou2-i2 te7-it thiaN3 Chu2, iau2 chit8 nng7 e5 sian-siN toa3 ti7 i e5 chhu3, chin ho2 khoan2-thai7 in.
Tui3 chia li7 saN tiam2-cheng e5 lou7 e5 pat8 sou2-chai7 kio3 Bong7-hiong e5 chhoan-tiuN2 u7 thiaN-tioh8 chit e5 siau-sit, ti7 te7-saN jit8 chiu7 phai3 lang5 lai5 ngia5-chih Topas kap Laong.  Hit am3 ti7 hia u7 200 lang5 lai5 thiaN in e5 ka3-si7.   Kau3 thiN beh kng koe thi5 e5 si5 2 e5 sian-siN u7 siuN7 beh hioh-khun3, na7-si7 chhoan-tiuN2 kap lau7-lang5 long2 m7 hou7 in hioh.  In nng7 lang5 khoaN3-kiN3 200 lang5 e5 jiat8-sim, kou-put-chiong koh soa3-chiap kong2 to7-li2 kau3 thiN-kng.
Tng-si5 Sin3-gi7-hiong e5 tak8 sou2-chai7 i2-keng oh8 Tai5-oan5-lang5 pai3 kong-ma2-pai5.  Keh-jit8 chhoan-tiuN2 Kulisima tui3 in kong2, “Cha-mi5 goan2 u7 thiaN lin2 ka3-si7 chin Sin5 e5 to7-li2, taN i2-keng chai goan2 tui3 piN5-toe7-lang5 oh8 e5 pang e5 sin5 si7 m7-tioh8 e5.  TaN li2 khoaN3 pang-a2 e5 sin5 ti7 chia, chhiaN2 lin2 ka7 goa2 theh8 hiat-kak8.”
Tui3 an2-ni Laong chiu7 chhut chhiu2 theh8 hit-te3 kong-ma2-pai5 kiaN5 kau3 khah hng7 tek-pho7 e5 sou2-chai7 hiat ti7 hia.  U7 chit8 e5 lau7-lang5 tui3 lang5 kong2 an2-ni choe3 Laong e5 pak-tou2 tek-khak oe7 thiaN3.  Chong2-si7 khoaN3 Laong long2 bo5 an2-choaN2 chiu7 kong2, “Sit8-chai7 u7 chin e5 Sin5 teh po2-hou7 in.”  Tui3 an2-ni hit chhoan choan5-pou7 tit-tioh8 kiu3.
Ti7 khah ke7 e5 sou2-chai7, tai7-iok chit8-tiam2-cheng e5 lou7 e5 Kiu2-bi2 e5 lang5 ia7 u7 thiaN-kiN3 ho2 e5 siau-sit, chai-iaN2 te7-saN-jit8 beh khi3 in e5 sou2-chai7, chiu7 cha2-cha2 phai3 kui2-na7 e5 chheng-lian5 lai5 ngia5-chih in nng7 lang5.  Na7-si7 Bong7-hiong e5 Bunun lu2-chu2 chheng-lian5 kui2-na7 lang5 thiaN-kiN3 in e5 sian-siN, lang5 beh chhoa7-khi3 chiu7 koaN2-kin2 chau2-khi3, theh8 sian-siN e5 heng5-li2 khi3 chhang3 ti7 pat8-ui7.  Tui3 an2-ni nng7 peng5 teh saN-chiN thian-kok.  (Ma2-thai3 11:12)
In koh ti7 Kiu2-bi2, Sin3-gi7, Sin-hiong, Hong-kong, chiah e5 sou2-chai7 chhin-chhiuN7 an2-ni po3-thoan5 chin2-kiu3 e5 hok-im.
 
Tak8-ui7 u7 200 lang5 e5 chu7-hoe7, tak8-am3 na7 bo5 koe-thi5 bo5 thang khun3.  Soan-to7-su na7 beh khi3 pat8 sou2-chai7 e5 si5, tiaN7-tioh8 u7 kui2-na7 lang5 toe3 in khi3 pat8-ui7 koh thiaNin e5 ka3-si7.
In ti7 Hong-kong (Toyoka) e5 si5 u7 chit8 e5 Bunun e5 tai7-jin5 mia5 kio3 Laong chu7-chip8 cheng3-lang5 lai5 phai3-chhut-sou2 thiaN to7-li2. I thiaN to7-li2 liau2-au7 u7 mng7 Soan-to7-su kong2, “I2-cheng5 lan2 e5 chou2-kong u7 ka7 lan2 kongl2ang si7 tui3 se3-se3 e5 thang5 lai5 pian3, u7 e5 kong2 si7 ka-chau2 lai5 pian3, an2-ni lan2 lang5 chin bo5 ke3-tat8.  TaN u7 thiaN li2 kong2 si7 Siong7-te3 chhong3-cho7, si7 I e5 kiaN2, goa2 e5 sim chin hoaN-hi2.  Chong2-si7 li2 sou2 kong2 e5 m7-chai si7 chin-sit8 a2-m7-si7?  Si7 li2 ka-ki7 siuN7 e5 a2-si7 lek8-su2 e5 chheh u7 sia2?’’ Hit-si5 Soan-to7-su chiu7 eng7 Chhong3-se3-ki3 hou7 i khoaN3.  I chin hoaN-hi2, chiu7 sin3 in e5 chhui3 sou2 chhut tak8-ku3 e5 oe7.  Hit-am3 in m7-kheng2 hou7 Soan-to7-su khun3, thiaN to7-li2 kau3 thiN-kng.  Kau3 beh si3-soaN3 e5 si5, thau5-lang5 Tiban chiu7 kong2, “TaN goan2 koat-teng7 beh hok8-sai7 Siong7-te3, tui3 bin5-a2-jit8 khi2 chiu7 beh khi2 pai3-tng5, kau3 lin2 khi3 pat8-ui7 koh tng2-lai5 chia chiu7 oe7 ho2.”  Ko2-jian5 in tui3 ke3-jit8 chiu7 khi3 chho3 chhiu7-a2 lai5 khi2 pai3-tng5.  Chit e5 chiaN5-choe3 Se-pou7 thau5-chit8-keng Bunun e5 pai3-tng5.  In nng7-lang5 koh loh8 khah ke7 e5 sou2-chai7, Lai7-hm5-pou e5 hoan-sia7.  Ti7 hia iu5-goan5 siu7 siang7-khoan2 e5 hoan-geng5.  Ke3-jit8 in-ui7 in 20 jit8 ku2 bo5-mi5 bo5-jit8 ke3-thau5 choe3 kang e5 koan-he7 Topas i2-keng peh boe7 khi2-lai5.  I e5 sin-khu chin sio na2 kun2-chui2, choan5-sin long2 thiaN3.  In u7 lang5 chiu7 khi3 kio3 i-seng, na7-si7 i-seng khi3 pat8-ui7 tioh8 kui2-na7-jit8 chiah oe7 tng2-lai5.  In chin hoan5-lo2 kiaN-liau2 sian-siN oe7 si2, siuN7 kau3 bo5 hoat-tou7 chiu7 khi3 kio3 in e5 tang5-ki lai5 beh koaN2-kui2.  Tang5-ki lai5 e5 si5 chiu7 kio3 Topas khi2-lai5, beh ka7 i koaN2-kui2.  Topas tioh8-chit8-kiaN, chiu7 ka7 in kong2 lan2 bo5 sin3 chit-khoan2, tioh8 ki5-to2 ThiN Pe7.  I toa7-siaN ki5-to2 chiu7 koh khun3.  Kau3 hit-am3 i e5 jiat8 long2 the3, koh khia7 ti7 cheng3-lang5 e5 bin7-cheng5 kong2 to7-li2.  Cheng3-lang5 toa7 gong5-ngiah8 kong2, “Ch*+-chiaN3 Sin5 u7 pang-chan7 i.”  Chhin-chhiuN7 Boat8-tai7-liap8 e5 Ma2-li7-a toe3 Chu2, u7 chit8 e5 hu7-jin5-lang5 tui3 Sin3-gi7 toe3 in lai5 e5 Obao khoaN3-kiN3 chit e5 sin5-jiah chiu7 tng2-khi3 cheng5 sou2 thoan5 to7-li2 e5 tak8 e5 hiuN-sia7 po3-ko3 chit e5 su7, hou7 cheng3-lang5 e5 sin3-sim ke-thiN chit8-poe7 e5 jiat8.
Tng-si5 Bunun chok8 e5 Ia5-lou7-sat-leng2 Kou2-hong kau3-hoe7 u7 thiaN-kiN3 Seng3 Sin5 u7 toa7 io5-tang7, Sin3-gi7 hiong e5 lang5 chiu7 koh nng7 e5 lang5 koaN2-kin2 khi3 beh pang-chan7-thoan5-to2-li2 e5 kang.  Chit8 e5 chiu7-si7 Bunun e5 Po2-lo5, mia5 Taliban, koh chit8 e5 chiu7-si7 Talima.  Chit nng7 e5 lun7 sin3-giong2 kap leng5-lek8 si7 iaN5-ke3 cheng5 e5 lang5 kui2-na7 poe7.  Lau5-thoan5 si7 ti7 chit chok8 te7-it hiong5-pian7, Talima si7 Seng3-keng te7-it chai, sou2-i2 in nng7 lang5 hou7 lang5 hoan-geng5 chhin-chhiuN7 thiN-sai3.  In kau3 Lai7-hm5-pou bo5 kui2-jit8 chiu7 siau-sit thoan5 kau3 tak8 e5 hiuN-sia7.  Tui3 tak8 e5 sou2-chai7 chiu7 phai3 lang5 lai5 chhiaN2, na7 bo5 lai5 chhiaN2 e5 sou2-chai7 in chiu7 bo5 thang khi3.  U7 chit8 pai2 tui3 Langlun u7 phai3 tai7-piau2 lai5 Lai7-hm5-pou e5 sou2-chai7, kau3 e5 si5 chin siu7-khi3 me7 hia e5 Bunun kong2, “Lin2 chin phaiN2-sim, u7 ho2 e5 mih8 khng3-bat8 kiaN lang5 chai, tui3 Kou2-hong lai5 e5 sian-siN tiaN7-tiaN7 khng3 ti7 lin2 chia ka3-si7 ia7 bo5 po3 goan2 chai.”  Chhin-chhiuN7 an2-ni in siong5-siong5 saN-chiN ai3 chhiaN2 sian-siN.  Tui3 in khi3 hia choe3 kang liau2-au7 ti7 Langlun u7 tit-tioh8 500 lang5, ti7 Isingan u7 tit-tioh8 300 lang5 Tam-adoan u7 400 lang5, Walabi ia7 u7 200 mia5 sin3 Chu2. Tak8-sou2-chai7 cheng5 u7 sin3 e5, sin3-giong2 na2 kian-kou3, sin3 e5 lang5 ia7 na2 ke-thiN.
SENG3-KENG  KANG2-SIP8-HOE7
Kau3 hian7-chai7 Bunun chok8 u7 5000 e5 sin3-tou5 toa7-pou7-hun7 si7 tui3 in peng5-sin3-tou5 e5 kan-cheng3 tit-tioh8 e5. Kau3 taN ti7 in tiong-kan iau2-be7 u7 chit8 e5 Seng3-keng hak8-hau7 e5 pit-giap8-seng.  In e5 to7-li2 thang-kong2 long2-si7 tui3 kui2-na7-pai2 e5 Seng3-keng kang2-sip8-hoe7 tit-tioh8 e5.
In peng5-sin3-tou5 sui-jian5 ai3 choe3 kan-cheng3, na7-si7 in Seng3-keng e5 ti3-sek bo5 kau3, sou2-bat e5 bo5 joa7-che7.  In ti7 kau3-hoe7 si7 khah jiat8-sim e5 lang5 choe3 chu2-li2 chhoa7 in le2-pai3.  In-ui7 an2-ni bo5 joa7-ku2 chiu7 bo5 chai5-liau7 thang kong2 ti7 in e5 kau3-hoe7.  In ia7 boe7-hiau2 khoaN3 im-gak8 e5 phou2,  sou2-i2 in sou2 tui3 lang5 oh8 e5 Seng3-si iu2-han7, beh ka3 pat8-lang5 e5 si5 siong5-siong5 ia7 oe7 m7-tioh8-khi3.  Lan2 kiaN-liau2 in e5 kau3-li2 kap Seng3-si u7 bo5 si3-chiaN3, sou2-i2 tui3 kang2-sip8-hoe7 e5 hoat-tou7 lai5 chi2-to7 tak8 kau3-hoe7 e5 chi2-to7-chia2 kap iau3-kin2 e5 lang5.
Ti7 1949 ni5 4 geh8 ti7 Giok8-li2 khui  Bunun thau5-chit8-pai2 e5 kang2-sip8-hoe7 i2-au7 ti7 tang-pou7 ia7 u7 khui kui2-na7-pai2, ti7 Sin3-gi7 hiong ti7 1952 ni5 3 geh8 khui thau5-pai2 i2-au7 ti7 8 geh8 ia7 u7 koh tit-tioh8 Anderson Bok8-su u7 pang-chan7 koh khui te7 ji7 pai2.  Tui3 an2-ni in e5 sin3-giong2 chiam7-chiam7 kian-kou3.
Ti7 1952 ni5 joah8-thiN ti7 Pou-li2 ia7-u7 Lam5-pou7 Soan-to7-hoe7 chu2-chhui, ui7-tioh8 Tiong-pou7 Bunun chit8 geh8-jit8-ku2 e5 kang2-sip8-hoe7.
Chiah e5 lai5-hu3 e5 lang5 si7 tai7-piau2 in e5 kau3-hoe7 lai5,sou2-i2 chin jin7-chin lai5 thiaN, long2 sia2 in sou2 thiaN e5 khi2-lai5 beh theh8 tng2-khi3.  Na7-si7 oh8 sin e5 koa kiaN-liau2 boe7-ki3-tit chiu7 tit8-tit8 chhiuN3 kau3 am3-si5 to2-teh khun3 chiah soah.  Sui-jian5 si7 si5-kan-goa7 hioh-khun3 e5 si5 in iab7o hioh teh chhiuN3 ti7 chhu3-lai7.
An2-ni Kang2-sip8-hoe7 si7 chhin-chhiuN7 teh chu2 chhe-chhau, tui3 Seng3-keng chhu2 chai5-liau7, in tai7-seng chiah8,au7-lai5 in thang tng2-khi3 koh chu2 hou7 pat8-lang5 chiah8.  Sou2-i2 in siong5-siong5 teh tan2, u7 chin-choe7 siong5-siong5 mng7 sim2-mih8 si5 u7 beh-koh khui.
PEK-HAI7 KAP BI2-TAM5
Bunun e5 tiong-kan tiam3-ti7 Tai5-tang kap Ko-hiong5 e5 Bubu-kun chok8 ti3-sek khah ke7, be5-sin3 khah tang7.  Jit8-pun2 e5 tai7-jin5 eng7 kiong5-che3 u7 hoe3-tu5 in chin choe7 e5 be5-sin3, na7-si7 kong-hok8-liau2 u7 chit8 e5 mia5 kio3 Talum khi2-lai5 koh heng-khi2 in e5 be5-sin3.  I si7 tiam3-ti7 Nga2-ni-hiong e5 chhim-soaN e5 sou2-chai7.
I peng5-si5 pin5-toaN7, hou7 lang5 khoaN3-khin.  U7 chit8-pai2 i u7 thiau3-chui2 beh chu7-sat, bo5 si2, saN-jit8 au7 kohtng2-lai5.  I ka7 lang5 kong2 i u7 si2 saN-jit8 koh oah8, i e5 leng5-hun5 u7 kau3 thiN-teng2.  Hit-si5 geh8 e5 sin5 u7 kio3 i koh tng2-lai5 se3-kan, kio3 i tioh8 ka7 Bunun kong2 tioh8 koh hok8-heng cha2-si5 e5 be5-sin3, chiah oe7 ho2-siu-seng5 koh peng5-an.  I koh kong2, “Geh8 si7 goa2 e5 peng5-iu2, goa2 thang eng7 leng5-hun5 kap i kau-thong.   Sou2-i2 se3-kan tak8-hang7-su7 goa2 long2 chai.”
I chai cha2-si5 e5 be5-sin3, chiu7 koh kou2-bu2 ku7 e5 khian3-sng2.  Ka7 lang5 kong2 se3-kan e5 boat8-jit8 toe7 oe7 piN3 chui2, na7 sin3 i e5 lang5 boe7 si2.  Ka7 lang5 phoaN3-toan3 un7-mia7. U7 piN7-lang5 hou7 i khoaN3 chiu7 ka7 i kong2, i e5 piN7 si7 u7 kui2 tiam3 ti7 chhu3-nih a2-si7 saN-nih, tui3 an2-ni kio3 lang5 tioh8 thiah chhu3, kio3 lang5 theh8 saN khi3 khng3 ti7 soaN-teng2 3 jit8 …….
Tui3 chit khoan2 e5 be5-hek8 ti7 Tai5-tang kap Ko-hiong5 e5 Bunun long2 sin3 i e5 oe7.  Chit e5 lang5 chhut-hian7 liau2-au7 lan2 chiah khi3 thoan5, sou2-i2 u7 chin choe7 e5 pek-hai7 ti7 chit hong-bin7 u7 siN-chhut.  Chin choe7 lau7-lang5 sin3 in na7 hoe3-tu5 be5-sin3 chiu7 oe7 tu2-tioh8 chai-e7, oe7 phaiN2 siu-tang, bo5 thang chiah8, Tui3-ti7 an2-ni in be5-sin3 khah tang7 e5 lang5 khoaN3 Ki-tok-kau3 si7 choe3 in e5 tui3-tek8.
Lan2 khi2-seng ti7 Tai5-tang-koan7 e5 kui2-na7 sou2-chai7 thoan5 to7-li2, sui-jian5 u7 chin choe7 siau3-lian5-lang5 ai3 sin3, na7-si7 ui7-tioh8 in e5 lau7-lang5 hoan2-tui3 chiu7 bo5 hoat-tou7 thang koh ke3-siok8.
Ti7 Bokdab e5 sou2-chai7 lan2 u7 4 hou7 e5 sin3-tou5 tak8 am3 siu7 in tim3 chioh8-thau5 ti3-kau3 boe7-thang tiam3 ti7 hia.  Au7-lai5 tit-tioh8 chit8 e5 sin3-tou5 e5 i-seng Ng5 sian-siN e5 pang-chan7 hou7 in soa2 lai5 Li2-lang7 choh chhan5.
Lan2 ui7-tioh8 ai3 hou7 be5-sin3 e5 thau5-bak8 Talum Kabiad hoe2-kai2, ti7 1951 ni5 e5 ni5-be2 u7 soan-to7-su Talima kap Taxai ia7 u7 khi3 Nga2-ni-hiong.  Ti7 hia ko2-jian5 Talum u7 lau5 bak8-sai2 hoan2-hoe2 jin7 i cheng5 e5 choe7, u7 be5-hek8 lang5 e5 m7-tioh8.  Na7-si7 i oe7 thang chhut lai5 choe3 kan-cheng3 si7 chin u7 lat8, chong2-si7 i e5 bou2 chin hoan2-tui3.   Iu7 koh hoan-sia7 e5 lang5 ia7 lai5 kong2 i na7-si7 beh sin3 Ki-tok-kau3, cheng5 i tui3 in theh8 khi3 e5 ke, ti, kap chiN5, long2 tioh8 heng5 in.  An2-ni i bo5 hoat-tou7 thang tin2-tang7.
Lan2 ia7 ti7 Ko-hiong5 Ma-nga2-hiong u7 thoan5-to7-li2 ia7 u7 tit-tioh8, chin ho2 e5 seng5-chek, u7 choan5-hiong saN-hun7-nng7 i2-siong7 e5 lang5 i2-keng sin3 to7-li2, ti7 Takano ia7 i2-keng khi2 pai3-tng5.  Na7-si7 ti7 hia u7 chit e5 chiang2-koan5-e5 hui-siong5 hoan2-tui3 to7-li2, eng7 chiong2-chiong2 e5 chou2-tong3 m7 hou7 lan2 koh jip8 soaN soa3-chiap choe3 kang, na7-si7 in ka-ki7u khia7 chai7.
Ti7 pek-hai7 e5 tiong-kan u7 chit8-hang7 hou7 lan2 te7-it kam2-tong7 e5 kou3-su7; chiu7-si7 ti7 1952 ni5 e5 joah8-thiN, u7 chit8-am3 TiuN Seng5-chong Bok8-su khi3 Sin3-gi7 hiong e5 Lai7-hm5-pou choe3 hoan3-teng, choe3 Ia5-sou e5 lai5-lek8.  Hit-am3 sin3-tou5 e5 kiaN2-ji5 ia7 chin choe7 khi3 khoaN3.  Chit sou2-chai7 kok-bin5 hak8-hau7 e5 hau7-tiuN2 tui3 cheng5 chiu7 chou2-tong3 gin2-a2 m7-thang khi3 kau3-hoe7.  Kui2 na7 pai2 gin2-na2 in-ui7 lai5 kau3-hoe7 chiu7 hou7 i phah.  Sou2-i2 hit-am3 lai5 khoaN3 hoan3-teng e5 gin2-na2 long7 u7 kak-ngou7 beh siu7 piN phah.  Na7-si7 keh cha2-khi2 hit tiong-kan u7 kui2 na7 e5 toa7-han3 e5 chiu7 chham-siong5 kong2, sian-siN na7-u7 mng7 kui2-e5 u7 khi3 khoaN3 hoan3-teng, lan2 tioh8 taN chit e5 choe7, m7-thang hou7 soe3-han3 e5 siu7 phah.  Ko2-jian5 ti7 ke3-cha2-khi2 hak8-hau7-tiuN2 mng7 e5 si5, kui2-na7 e5 toa7-han3 e5 taN in sou2 u7 khi3 khoaN3 e5 gin2-a2 e5 choe7, siu7 hui-siong5 tang7 e5 heng5-hoat8.  Hou7 hak8-hau7-tiuN2 eng7 kha lam3, eng7 kun3-a2 kong3 ti3-kau3 to2 ti7 toe7-nih.  Chhin-chhiuN7 chit-khoan2 bo5 choe7 koh loan2-jiok8 e5 sio2-iuN5 hou7 hiong5-ok e5 chhai5-long5 teh thun-ka7 boe7 bian2 tit hou7 lan2 e5 sim chin sng.
Thang kong2 bo5-lun7 tak8 sou2-chai7, bo5-lun7 sim2-mih8 si5 beh sin3 Chu2 e5 lang5 long2 tioh8 kak-ngou7 siu7 pek-hai7.  In Bunun chok8 khi2-seng beh sin3 e5 ia7 si7 u7 chit khoan2 e5 kak-ngou7, khi2-seng tak8 sou2-chai7 ia7 u7 choe7-chio2 e5 pek-hai7.  Na7-si7 kau3 hian7-chai7 pek-hai7 u7 chiam7-chiam7 kiam2 chio2.
San-te7 e5 sin3-tou5 tui3 Kau3-hoe7 e5 chu7-hoe7 khah jiat8-sim, siong5-siong5 khah ke3-thau5 ti7 hak8-hau7 e5 ia7-hak8.  Hak8-hau7 si7 beh ka3-si7 in bat kok-gu2, tak8 am3 u7 ki3 chhut-sek8, na7-si7 kau3-hoe7 bo5 ki3 chhut-sek8, ia7 bo5 hoat8 sim2-mih8, iau2-ku2 in khah jiat8-sim ti7 kau3-hoe7.  Ti3-kau3 u7 e5 sian-siN chin bo5 hoaN-hi2, u7-si5 po3-ko3 m7 ho2 e5 su7.  Lan2 chin7-sou2-oe7 kio3 in tioh8 sun7-than3 cheng3-hu2 e5 beng7-leng7, jiat8-sim oh8 kok-gu2, iau2-ku2 san7-te7 e5 sin3-tou5 ia7-si7 khah ai3 chhiuN3 Seng3-si kap thak8 Seng3-keng.  Che m7-si7 lan2 bo5 chi2-to7 in kap cheng3-hu2 hiap8-lek8, si7 in-ui7 kok-gu2 si7 khah chhim in ka-ki7 e5 oe7 e5 koa kap ji7.
U7 chit8-pai2 u7 chit8-e5 chheng-lian5 teh thak8 Seng3-keng, tu2-tng7 u7 chit8 e5 sian-siN lai5 khoaN3 tioh8 Lo5-ma2-ji7 chiu7 siu7-khi3 tui3 i kong3, “Li2 teh thak8 Lo5-ma2-ji7 boe7-eng7-tit, li2 choe3 Tiong-kok-lang5 chaiN2-iuN7 thak8 goa7-kok e5 ji7?”  Hit-si5 hit e5 sin3-tou5 chiu7 in3 i kong2, “Che m7-si7 Lo5-ma2-kok e5 ji7, si7 Bunun e5 ji7.   Goa2 m7-bat khi3 kau3 Lo5-ma2, thai2 u7 hiah gau5 oe7 bat Lo5-ma2 e5 ji7.  Chit e5 ji7 put-ko3 si7 goan2 kong2-oe7 e5 ki3-ho7 na7-tiaN7.  Li2 khoaN3, kau2 to oe7-hiau2  
pang3-jio7 choe3 ki3-ho7 ti7 i sou2 kiaN5-ke3 e5 lou7, thang oe7 ki3-tit i e5 lou7, lan2 kiam2 pi2 cheng-siN khah gong7 boe7-oe7 choe3 ki3-ho7 ti7 lan2 sou2 kong2 ke3 e5 oe7 mah?  Cheng-siN to bo5 lang5 chou2-tong3 i choe3 ki3-ho7, lan2 kiam2 pi2 i khah bo5 chu7-iu5 mah?”  Tui3 an2-ni hit-e5 sian-siN bo5 thang koh kong2 chit8-ku3 oe7 chiu7 chau2-khi3.
Chit-e5 in3-tap sit-chai7 chin thong, m7-si7 tui3 lang5 ka3 e5, si7 tui3 teng2-koan5 e5 siaN.  Chu2 Ia5-sou bat kong2, “So2-tioh8 kong2 e5 ti7 hit-si5 beh siuN2-su3 li2.  (Ma2-thai3 10:19)I sou2 kong2 e5 sit8-chai7 si7 chin-li2.  Chhin-chhiuN7 “1, 2, 3”chit khoan2 e5 sou3-ji7, sui-jian5 khi2-goan5 si7 ti7 A-la-pek,“壹, 貳, 參” chiah-si7 Tiong-kok chhut-san2 e5 sou3-ji7, iau2-ku2 choan5 se3-kai3 long2 eng7 1, 2, 3 choe3 sou3-hak8 e5 ki3-ho7, lan2 Tiong-kok ia7-si7 u7 eng7, bo5 lang5 kong2 si7 goa7-kok e5 ji7, ti3-kau3 m7-eng7.
BUNUN E5 PO2-LO5 LAU5-THOAN5
Ti7 3 ni5 cheng5 Taliban si7 choe3 Kou2-hong e5 chhoan-tiuN2.  Taliban chit e5 mia5 e5 i3-su3 si7 siok8-hoe3 (m7-tioh8 si5 siN ) e5 koe2-chi2, si7 se3-liap8 koh bai2 e5 koe2-chi2.  In-ui7 i si7 lou7-be2 e5 kiaN2, seng-khu chin se3, tui3 chhut-si3 chiu7 siong5-siong5 piN7, sou2-i2 i e5 lau7-pe7 chiu7 ka7 i ho7-mia5 kio3 Taliban.  Chit e5 mia5 si7 chin ki5-koai3 e5 mia5, ti7 Bunun chok8 chi2-u7 nng7 e5 na7-tiaN7.  Sui-jian5 lau7-pe7 kap hiaN-ti7 khoaN3 isi7 chhi7 boe7 oah8, khoaN3 i bo5 lou7-eng7, iau2-ku2 Siong7-te3 u7 hou7 chi3-bi5-soe3 e5 koah-chhai3-chi2 chiaN5-choe3 toa7-chang5 chhiu7, hou7 Bunun chok8 lai5 hioh ti7 i e5 im3-ng2.
I ti7 soe3-han3 e5 si5 pe7-bu2 chiu7 si2.  I siong5-siong5 piN7, bin7 ng5-ng5, sou2-i2 hiaN-ti7 khoaN3 i bo5-khi2, bo5 thiaN3-thang3 i, goa7-lang5 koh khah si7 an2-ni.  Tui3 chit khoan2 ka-teng5 e5 phaiN2 khoan5-keng2 kap sia7-hoe7 e5 leng2-tam7 hou7 se3-han3 e5 Taliban ti3-kau3 oan3-hun7 se3-kan long2-chong2 e5 lang5.  Tui3 chu7-pou7 chu7-khi3 chheng-lian5 e5 Taliban chiaN5-choe3 m7-kiaN si2, m7-kiaN lang5 e5 iong2-beng2, kui2-na7 pai2 beh gia5 to thai5 lang5.
Seng5-lian5 i2-au7 i e5 sin-the2 piN3 choe3 chin iong2.  I e5 thau5-nau2 ho2 koh gau5 kong2 oe7 koh iong2-kam2, Jit8-pun2 e5 tai7-jin5 chiu7 keng2 i choe3 chheng-lian5-thoan5 tiuN2.  Chit e5 si5 chiu7-si7 i tui3 se3-kan po3 oan-siu5 e5 si5, i chiu7 chhut-chai7 i e5 i3-su3 phah hiah e5 chheng-lian5, sou2-i2 lang5 chin kiaNi chhin-chhiuN7 kui2 chit8-iuN7.  I lim chiu2 ia7 si7 te7-it choe7, tak8 pai2 na7 bo5 lim kau3 to2 ti7 toe7 chiu7 bo5 pang3-soah.
Taliban kan-ta siN chit8 e5 cha-bou2 gin2-na2.  U7 chit8 pai2 lim chiu2 chin chui3, chin ai3 khun3, cha-bou2 gin2-a2 chau2-oa2 lai5 beh chhoe7 i e5 lau7-pe7, chin hoaN-hi2 toa7-siaN kio3 a-pa.  Hit-si5 chiau3 peng5-siong5 e5 khoan2 i chin siu7-khi3 toa7 siaN kong2, “Bakayalo,”  chiu7 eng7 kun-thau5-bo2 cheng cha-bou2 gin2-na2 e5 ka-chiah-phiaN, chiu7 koh to2-teh khun3.  Tui3 an2-ni cha-bou2 gin2-na2 chiu7 phoa3-piN7 hiam2-hiam2 si2, to2 ti7 chhng5-nih8 kui2-na7 ni5 ku2, au7-lai5 piN3 choe3 khiau-ku.  Kau3 hian7-chai7 i2-keng 18 he3, seng-khu in-ui7 phoa3-piN7 koh khiau-ku chiu7 tiaN7-tiaN7 4 chhioh koan5. Tui3 chit hang7 su7 Taliban hoan2-hoe2 liau2 kam2-kak i e5 choe7 chin tang7, sim chin kan-khou2.
I cheng3-sek u7 chhoa7 3 e5 bou2, bo5 cheng3-sek e5 m7-chai joa7-choe7 e5.
U7 chit8-pai2 Jit8-pun2 tai7-jin5 beh chiah8 chiu2, chiu7 kio3 hoan-sia7 sui2 e5 cha-bou2 gin2-a2 lai5 thin5 chiu2.  Hit-si5 chheng-lian5 e5 Taliban khia7 ti7 goa7-bin7 teh sau3 thou5-kha, chiam7-si5 hioh-khun3 teh khoaN3 lai7-bin7 e5 khoan2-sit.  Tai7-jin5 u7 tam7-poh8 kiaN Taliban, sou2-i2 bo5 ai3 i ti7 hia khoaN3, chiu7 theh8 chit8-te3 bah beh hou7 i chiah8 chiu7 kong2, “Lin2 Bunun chin la5-sam kiaN-lang5, goan2 teh beh chiah8 chiu2 sou2-i2 m7 thang tiam3 hia khoaN3, chau2 khi3 pat8 ui7 ho2 lah.”
Taliban chai tai7-jin5 e5 i3-su3 si7 beh choe3 sim2-mih8, chin siu7-khi3 chiu7 kong2, “Kiam2 kan-ta Bunun lah-sap-kui2(kitanai), lin2 Jit8-pun2-lang5 ma7-si7 lah-sap-kui2.”  “An2-choaN2 kong2 Jit8-pun2-lang5 lah-sap-kui2? bakayalo” “Sio he2-thoaN3 e5 Jit8-pun2-lang5 ma7-si7 kitanai.”  Taliban chiu7 koh kong2,...... “Choh-chhan5 e5 Jit8-pun2-lang5 ma7-si7 kitanai. Goan2 Bunun kitanai, iah li2 kap goan2 e5 lu2-chu2 sng2, soa3 choe3 phaiN2, an2-ni li2 ma7-si7 kitanai.”
Hit-si5 tai7-jin5 me7 chit8 ku3 “bakayalo” chin toa7 siaN chiu7 peh khi2-lai5, chiu7 oat8 khi3 lai7 te2 beh gia5 to.
 
Hit-si5 iau2 chit8 e5 tai7-jin5 chiu7 kio3 Taliban tioh8 kin2 chau2, ia7 chit8 hong-bin7 khou2-khng3 hit e5 tong5-liau5 m7 thang gia5 to, an2-ni tai7-chi3 chiu7 soah khi3.
Kong-hok8 liau2 cheng3-lang5 khoaN3-kiN3 Taliban chin gau5, chiu7 keng2 i choe3 Kou2-hong chhoan-tiuN2.  I thiaN-kiN3 lan2 e5 kang2-sip8-hoe7 beh ka3 Lo5-ma2-ji7, chiu7 tai7-piau2 hit chhoan lai5 hu3 hoe7, tui3 an2-ni chiu7 hou7 Chu2 liah8-tiau5.  I lai5 hu3 hoe7 e5 te7-ji7 jit8 chiu7 tng2-khi3 ka-ki7 e5 sou2-chai7 choe3 kian3-cheng3.  Ti7 lou7-be2 jit8 chiu7 kap goan2 khi3 Chheng-chui2 choe3 kian3-cheng3, an2-ni e5 khoan2 siong5-siong5 soa3-chiap choe3 Chu2 ho2 e5 kang ti7 tak8 sou2-chai7.
Tui3 chit si5 khi2 i e5 hun kap chiu2 ia7 kai2, seng3-chit ia7 oaN7-sin.  I hian7-chai7 e5 bou2 pi2 i ke 6 he3 koh seng3-chit si7 chin bai2 e5 lang5.  I2-cheng5 u7 kui2-na7 pai2 oan-ke beh li7-ian5, kau3 Taliban hoan2-hoe2 liau2-au7 chiu7 m7-bat koh an2-ni.  Khi2-seng i e5 bou2 bo5 ai3 sin3 Chu2, iau2-ku2 tui3 lang5 kong2 sin3 Ki-tok-kau3 boe7 phaiN2, in-ui7 i e5 tiong7-hu tui3 sin3 Chu2 i2-au2 boe7 koh phah i, ia7 boe7 koh khi3 khai.
Tan2 ti7 Kou2-hong u7 siat chit-pou3 kang-tiuN5.  U7 chit8 pai2 lam5-lu2 e5 chit-kang chap8 goa7 e5 bo5 beh thiaN Taliban e5 oe7 ai3 hioh-khun3.  Taliban chin bo5 hoaN-hi2 chiu7 kio3 in lai5 chiu7 kong2.”  Na7-si7 cha2-cheng5 e5 goa2 lin2 tioh8 hou7 goa2 phah, chong2-si7 goa2 chai in-ui7 goa2 si7 phaiN2 lang5 boe7 oe7 hou7 lin2 chun-keng3, ti3-kau3 lin2 m7 thiaN goa2 e5 oe7.  An2-ni goa2 tioh8 heng5-hoat8 ka-ki7.”  Chiu7 tui3 i ka-ki7 e5 chhui3-phoe2 tit8-tit8 sian3.  Hiah e5 lu2-chu2 bin7 long2 aN3-loh8 ke7, m7-kaN2 khoaN3, u7 e5 lau5 bak8-sai2.  Tui3 an2-ni in chiu7 long2 thiaN i e5 oe7 khi3 choe3 kang, m7-kaN2 pin5-toaN7.
I m7-na7 ti7 ka-ki7 e5 sou2-chai7 kou2-bu2 chit8 keng kau3-hoe7, kau3 tak8 sou2-chai7 u7 in2-chhoa7 choe7-choe7 lang5 kui Chu2.  Tui2 i seng-oah8 e5 kai2-pian3 m7-na7 hou7 Bunun chok8 kam2-tong7, chiu7 kong-bu7-oan5 ia7 long2 kam2-sim o-lo2.  Tui2 i e5 chin-sit8 e5 thiaN3, i e5 bou2 sui-jian5 ngi7-sim kau3 au7-lai5 ia7 u7 siu7 kam2-tong7 hoe2-kai2 sin3 Chu2.
SIN3-GIONG2 E5 ENG-HIONG 5 SIKAV
“Lin2 chin phaiN2, goan2 bo5 kio3 lin2 sin3 Ki-tok-kau3 lin2 an2-choaN2 chu7-choan khi3 sin3.  Lin2 kiam2 m7-chai che si7 Bi2-kok lang5 e5 chong-kau3, sou2-i2 goan2 long2 bo5-sin3.  Lan2  
Tiong-kok u7 lan2 ka-ki7 e5 chong-kau3.  Cheng3-hu2 khoaN3 lin2 san3-hiong, bo5 ka7 lin2 khioh soe3-kim, na7-si7 lin2 hoan2-tng2 tak8 le2-pai3 lap8 hou7 kau3-hoe7, an2-ni lin2 oe7 piN3 san3-hiong.”  Kong2 chit khoan2 e5 oe7 e5 lang5 m7-si7 bo5 hak8-bun7 e5 san-te7 lang5, chiu7-si7 teh chi2-to7 san-te7 u7 se3-lek8 e5 lang5.  I kau3 ti7 Tamadoan e5 sou2-chai7 khoaN3 tioh8 kau3-hoe7 hiah toa7-keng chin gong5-ngiah8, chiu7 kio3 sin3-tou5 lai5 me7 chit khoan2 e5 oe7.  Hit si5 chit8 e5 hiaN-ti7 mia5 Sikav, thiaN liau2 sim chhin-chhiuN7 he2 teh toh8, chiu7 chin3-cheng5 ho2-taN2 kong2, “Goan2 tui3 sin3 Ki-tok liau2-au7 u7 kai2-pian3 seng-oah8,bo5 koh lim chiu2, bo5 oan-ke, bo5 thau-theh8, bo5 koh kan-im5.  Na7-si7 li2 kin-na2-jit8 kio3 goan2 tioh8 pang3-sak Ki-tok-kau3 chiu7-si7 ai3 goan2 koh-chai3 choe3 phaiN2.  Li2 choe3 kong-bu7-oan5 kong2 chit khoan2 e5 oe7 beh chou2-tong3 goan2 chong-kau3 e5 chu7-iu5, kiam2 oe7 eng7-tit?  Sikav e5 siaN chin toa7 hou7 hit e5 lang5 chin tioh8-kiaN e5 khoan2.
Hit-si5 kui2-na7 e5 chi2-be7 kiaN-liau2 Sikav oe7 hou7 i phah, chiu7 koaN2-kin2 chin3-cheng5 lai5 chah8 ti7 i e5 thau5-cheng5.  Na7-si7 hit e5 lang5 m7-kaN2 koh kong2 sim2-mih8 chiu7 chau2 tng2-khi3.
U7 chit8 pai2 i khi3 keh-piah e5 hiuN-sia7 Walabi pou3-to7.  I e5 chhiu2 theh8 chit8 pun2 Bunun e5 Ma2-thai3 Hok-im-toan7 tui3 cheng3-lang5 teh kan-cheng3 to7-li2.  I kong2, “Siong7-te3 chin thiaN3 lan2 Bunun, hou7 lan2 u7 chit khoan2 e5 Lo5-ma2-ji7, hou7 lan2 tak8 lang5 thak8 I e5 ka3-si7.  Cheng5 lan2 hou7 lang5 kio3 lan2 chhiN-hoan, taN lan2 tioh8 chhut-lat8 oh8 ji7, thiaN Ia5-sou e5 ka3-si7, m7 thang tiaN7-tiaN7 choe3 hoan-a2.”
Chit e5 si5 si7 am3-si5.  Sikav si7 am3-si5 bak8-chiu bo5 khoaN3-kiN3 (si7 ia7-bong5-cheng3).  U7 chit8 e5 tai7-jin5 khia7 ti7 i e5 thau5-cheng5 teh thiaN i kong2 oe7, i bo5 khoaN3-kiN3 tit8-tit8 kong2. “Li2 theh8 che Eng-kok e5 ji7 teh ka3 lang5 boe7 eng7-tit, tioh8 soah.”  Tai7-jin5 an2-ni kong2.
“G eng7 Ki-tok e5 to7-li2 ka3-si7 lang5 m7 thang choe3 phaiN2, na7-si7 li2 choe3 kong-bu7-oan5 beh pek-hai7 chong-kau3 mah?”  Sikav e5 oe7 chin toa7-siaN (si7 siN-seng5 e5).  Na7-si7 hit-e5 tai7-jin5 khoaN3-kiN3 an2-ni bo5 chhai2-kang chiu7 tng2-khi3.
Ti7 san-te7 beh pou3-to7 long2 si7 tioh8 am3-si5.  I sui-jian5 si7 ia7-bong5-cheng3, ia7 bo5 hiam5 kiaN5 lou7 kan-khou2, siong5-siong5 khi3 pat8 sou2-chai7 choe3 kian3-cheng3 in2-chhoa7 lang5. Ti7 Tamadoan e5 kau3-hoe7 i te7-it u7 Seng3 Sin5 e5 lat8 teh choe3 cheng3-lang5 e5 bou7-hoan7.
SIN CHHONG3-CHO7 E5 LANG5
Hoe2-kai2 e5 seng-oah8
Ti7  Sin3-gi7-hiong Langlun e5 sou2-chai7 u7 chit8 e5 lu2-chu2 chin phaiN2 seng3-te7 koh ai3 kiaN5 kan-im5.  I e5 seng-khu chin toa7-khou, chin u7 lat8, iaN5-ke3 cha-pou-lang5.  Ti7 Lam5-tau5-koan7 choe3 lu2-chu2 hiat thih-kiu5 te7-it mia5 e5 soan2-chhiu2.  Oan-ke kap saN-phah ti7 hit e5 sou2-chai7 ia7 si7 te7-it chhut-mia5, i e5 cha-pou-lang5 kap goa7 lang5 long2 kiaN i.  I u7 siu7 lang5 in2-iu2, u7 chun2-pi7 heng5-li2 khi3 chhang3 ti7 soaN-nih, chhe7 ki-hoe7 beh te3 lang5 chau2.
Ti7 1952 ni5 u7 chit8 am3 Taliban u7 khi3 hia pou3-to7.  I hit-am3 u7 kong2 lang5 e5 choe7 kap Ia5-sou Sip8-ji7-ke3 e5 to7-li2.  Chit e5 lu2-chu2 thiaN-liau2 chin kam2-kek, bak8-sai2 tit8-tit8 lau5.  Kau3 chu7-hoe7 soah e5 si5, i u7 khi3 Taliban e5 sou2-chai7 kong2: “Goa2 si7 se3-kan te7-it phaiN2 e5, sim2-mih8 choe7 long2 u7 hoan7-tioh8.  An2-ni chiah tang7 e5 choe7 kiam2 oe7 thang tit-kiu3?”
“Oe7, tioh8 sin3 Chu2 Ia5-sou, li2 chiu7 tit-tioh8 kiu3.”  Tui3 an2-ni i sui5-si5 sin3 Chu2 kai2-pian3 i e5 seng-oah8.  Hit-am3 i tng2-khi3 sui5-si5 tui3 i e5 tiong7-hu jin7 choe7.  Ke3-jit8 i kau3 oan-ke e5 lang5 e5 sou2-chai7, tak8 e5 ka7 in jin7-choe7, lau5 bak8-sai2 kiu5 sia3-bian2.  Chhin-chhiuN7 Sat-ma2-li7-a e5 hu7-jin5-lang5, tui3 chit e5 phaiN2 e5 hu7-jin5-lang5 hoan2-hoe2, i e5 sou2-chai7 e5 lang5 long2 chin kam2-sim, choan5-pou7 u7 sin3 Chu2.  Chu7-jian5 i e5 tiong7-hu ia7 tui3 i e5 chin-sit8 e5 hoe2-kai2 siu7 kam2-tong7 lai5 sin3 Chu2.
I ia7 u7 khi3 pat8 e5 hoan-sia7 choe3 kan-cheng3, hou7 chin choe7 lang5 sin3 Chu2.
Chhin-chhiuN7 chit khoan2 e5 le7 i2-goa7 chin choe7 lan2 bo5 beh koh kong2.
 
Kim3 chiu2 e5 seng-oah8.
  Bunun chok8 ka-ki7 oe7 choe3 chiu2, cheng3-hu2 tek8-piat8 u7 un2-chun2 in chu7-iu5 thang choe3.  In bo5-lun7 ho2-phaiN2 su7 long2 si7 chng-thau5 e5 lang5 long2 chu7-chip8 lai5 lim chiu2, sou2-i2 chin chiap8 lim.  Lim e5 si5 si7 eng7 pu5-hia iuN2 lai5 lim, m7-si7 chhin-chhiuN7 lan2 eng7 au-a2 hiah chio2.  An2-ni tak8-pai2 long2 tioh8 lim kau3 to2 ti7 hia khun3 chiah u7 pang3-soah.  Lim chiu2 hit-hang7 si7 chit8 cheng2 e5 khoai3-lok8, koh-chai3 lam5-lu2 saN-kap lim ia7 si7 khoai3-lok8, ti7 hit-si5 ia7 u7 choe3 phaiN2 e5 ki-hoe7.  Sou2-i2 lim chiu2 si7 choe7-ok e5 thau5.  Tui3 khi2-seng lan2 chiu7 ka3-si7 in tioh8 choat8-tui3 kim3-chiu2.  Khi2-seng in sin3 to7-li2 liau2-au7 u7 lang5 chiu7 sui5-si5 kim3-chiu2, u7 lang5 iau2-ku2 lim tam7-poh8, u7 lang5 ti7 am3-chiN7 thau lim.  Na7-si7 Siong7-te3 u7 tek8-piat8 kiaN5 sin5-jiah hou7 in chit-si5 long2 tit-tioh8 kim3-chiu2.
Ti7 1950 ni5 e5 chhiu-thiN, ti7 Chheng-chui2 (Toh-khehiong) sou2 hoat-khi2 e5 su7.  Ti7 hia u7 chit8 e5 lu2-chu2 si7 iau2 be7 chhut-ke3, mia5 kio3 Ali, bo5 sin3 Chu2.  I u7 phoa3-piN7 chin ku2, na2 siong-tiong7, kau3 teh beh si2.  I2-keng 7 jit8 ku2 boe7  oe7 chiah8.  In Bunun u7 sin3, lang5 na7 si2 oe7 piN3 kui2, kiaN-liau2 i si2 ti7 chhu3-nih, i e5 kui2  oe7 tiam3 ti7 chhu3-nih.  Ke-lai7 e5 lang5 chiu7 kng i kau3 soaN-teng2, an3-sng3 ti7 hia beh hou7 i si2.  Hit-si5 i i2-keng m7-chai lang5.  Kau3 ke3 cha-khi2 chit e5 lu2-chu2 thau3-cha2 chiu7 ka-ki7 kiaN5 tng2-lai5 i e5 chhu3.  Cheng3-lang5 liah8-choe3 Ali i2-keng si2, si7 i e5 kui2 tng2-lai5.  Na7-si7 i ka7 in kong2 i bo5 si2, m7-bian2 kiaN.  I chiu7 kong2, “Goa2 u7 si2 khi3 leng5-hun5 u7 khi3 chin koan5 e5 sou2-chai7 kiN3 tioh8 Ia5-sou.  I u7 ka7 goa2 kong2, goa2 e5 si5 iau2-be7 kau3, kio3 goa2 tioh8 koh tng2-lai5.  Ia5-sou u7 koh kong2 ti7  Bunun chok8 e5 tiong-kan sit8-chai7 u7 sin3 e5 lang5 chin chio2, chin choe7 iau2 teh lim chiu2, chiah8 hun.  Sou2-i2 li2 na7 tng2-khi3 tioh8 kio3 in sit8-chai7 kim3 chiu2, kim3 hun.”I kong2 an2-ni hou7 cheng3-lang5 long2 sin3.  I tui3 hit-si5 chin jiat8-sim sin3 Chu2, ia7 u7 khi3 tak8 e5 kau3-hoe7 choe3 kan-cheng3.  Ti7 hit-si5 iau2 teh thau lim chiu2 e5 Bunun chek-si5 long2 kim3 chiu2.
ThiaN3-thang3 e5 seng-oah8
  Bunun chok8 in-ui7 kiaN kui2 e5 in-toaN, lang5 na7 si2 pat-lang5 m7-kaN2 oa2-khi3 tau3 pang-chan7.  Taliban bat kong2 khi2 i i2-cheng5 iau2 be7 sin3 Chu2 e5 si5, i e5 bou2 si2 e5 si5 i tioh8 ka-ki7  
phaiN7 i e5 bou2 leng2-leng2 e5 sin-si khi3 bong7-toe7 tai5.  Tui3 sin3 Chu2 liau2-au7 in Bunun e5 sin3-tou5 long2 si7 kio3“hiaN-ti7.”  In ia7 m7-kiaN kui2, sou2-i2 na7 u7 lang5 phoa3-piN7 pat8-lang5 chiu7 khi3 thoe3 i ki5-to2, na7 u7 lang5 si2 chiu7 khi3 ka7 in pang-chan7.  Ti7 Toh-khe-hiong e5 Tiong-peng5 u7 chit8 e5 sin e5 sin3-tou5, si7 oa2 50 he3 e5 hu7-jin5-lang5.  I sin3 Chu2 i2-au7, in-ui7 hi3-piN7, ti7 chit8 ni5 e5 tiong-kan i u7 si2 3 e5 cha-bou2-kiaN2.  Na7-si7 in-ui7 tang5 sin3 e5 lang5 chin gau5 pang-chan7 i, sou2-i2 i long2 bo5 sit-chi3.
Bunun chok8 tui3 be5-sin3 ia7 thang khoaN3 chhut in long2 bo5 sit8-chai7 thiaN3 lang5 e5 sim.  Ti7 siu-tang, beh siu in e5 ngou2-kok jip8 chhek-chhng e5 si5 in tioh8 liam7 kong2.
“Ti7 pat8 lang5 e5 chhek-chhng e5 ngou2-kok,long2 tioh8 chau2 lai5 chia,tioh8 hou7 goa2 e5 chhek-chhng kau3 moa2-moa2.”
Na7 khoaN3 chit e5, lang5 chai in e5 ti3-sek sit8-chai7 chin ke7, koh ia7 chin phaiN2 sim.  Chong2-si7 sin3 Chu2 e5 lang5 m7-na7 bo5 chit khoan2 e5 be5-sin3, ia7 u7 sit8-heng5 saN-thiaN3.  Na7 u7 tai7-chi3 saN pang-chan7, na7 bo5 chiah8-mih8 saN kiong2-kip.
Toa7-soaN chhut-siaN chhiuN3-koa
Cheng5 in chhin-chhiuN7 teh khun3.  In tak8 jit8 sou2 teh siuN7 e5, si7 chiu2 chiah8 kau3 bang5-bang5 lai5 khun3.  TaN sin3 Chu2 liau2-au7 in i2-keng kak-chhiN2.
In ti7 leng5-seng3 kak-chhiN2, sou2-i2 ai3 le2-pai3.  Chin choe7 sou2-chai7 u7 cho2-thian e5 le2-pai3.  Tak8 cha2-khi2 tui3 thiN boe7 kng chiu7 gim5-si o-lo2 Siong7-te3.  Ti7 tiam7-cheng7 e5 soaN-kan, ti7 tiam7-cheng7 e5 cha2-khi2 si5, in sou2 gim5 e5 chan3-bi2 e5 koa thang thiaN kau3 tak8 sou2-chai7.
Goan5-lai5 Bunun chok8 si7 chin im-gak8-tek e5 bin5-chok8.  In e5 koa si7 ti7 hap8-chhiuN3 e5 si5 te7-it ho2, in-ui7 in ti7 hit-si5 oe7 chhiuN3 6 pou7 e5 ho5-siaN.  In e5 im-kai si7 “do mi sou” chit saN im, si7 chin kan2-tan.  Iau2-ku2 in chit saNim bo5-lun7 sim2-mih8 si5 lai5 chhiuN3 long2 oe7 ho5.  An2-ni lam5-lu2, lau7 kap siau3-lian5 long2 chin ai3 chhiuN3-koa, bo5-lun7 sim2-mih8 si5 si7 pian7-pian7 thang hap8-chhiuN3, m7-bian2 chhin-chhiuN7 lan2 tioh8 lian7-sip8.  Iau2-ku2 kau3 taN in kan-ta ti7 lim chiu2 e5 si5 chiah u7 saN-kap chu7-chip8 chhiuN3-koa, sou2 chhiuN3 e5 koa si7 lim chiu2 e5 koa, si7 ai3 khun3 e5 koa.
 
Na7-si7 taN in u7 tui3 lan2 oh8 chin choe7 e5 Seng3-si.  In ia7 u7 lang5 oe7 choe3 Seng3-si lai5 gim5.  An2-ni in m7-na7 ti7 le2-pai3 e5 si5, ti7 soaN-nih teh choh-sit, ti7 lou7-nih teh kiaN5 siong5-siong5 si7 gim5-si.  In ti7 san3-hiong, khun3-khou2 e5 seng-oah8 tui3 chit e5 lai5 boe7 ki3-tit in e5 kan-khou2, hou7 in e5 seng-oah8 piN3 chiaN5 hoaN-hi2, o-lo2 e5 seng-oah8.  I2-cheng5 si7 ti7 lim chiu2 e5 sou2-chai7, taN si7 ti7 soaN-teng2 tak8 sou2-chai7 thang thiaN-kiN3 in teh chan3-bi2 e5 siaN, ia7 thang thiaN-kiN3 toa7-soaN sio2-soaN ho5 im saN in3 siaN.  Chin-chiaN3 si7 chhin-chhiuN7 I2-sai3-a sou2 kong2:
“Toa7-soaN sio2-soaN beh ti7 lin2 e5 bin7-cheng5 chhut-siaN chhiuN3-koa,Tian5-ia2 e5 chhiu7-bak8 long2 beh tah-chhiu2.”                                          (I2-sai3-a 55:12)

Lan2 E5 Ng3-Bang7
  I2-siong7 lan2 sou2 kong2, lan2 thoan5-kau3 3 ni5 ku2, Bunun chok8 e5 tiong-kan Sin-ko-soaN choe3 tiong-sim khia7-khi2 e5 Takebunowad i2-keng u7 20 keng e5 kau3-hoe7, na7-si7 ti7 lam5-peng5 e5 Bubu-kun kan-ta u7 4 keng kau3-hoe7.  Sou2-i2 lan2 e5 kang iau2 chin choe7 tioh8 choe3.   Lan2 ng3-bang7 18000 e5  Bunun chok8 ti7 bo5 ku2 e5 tiong-kan oe7 long2 tit-tioh8 kiu3.
  Lan2 ia7 koh ng3-bang7 tai7-seng sin3 e5 lang5 u7 ho2 e5 bou7-hoan7 hou7 in thang khoaN3.  Ti7 Lun-pou3-soaN u7 Bunun e5 hiaN-ti7 khoaN3-kiN3 Tayal e5 sin3-tou5 le2-pai3-jit8 choe3 kang, in chiu7 toe3 in choe3 kang.  In khoaN3-kiN3 Tai5-oan5-lang5 e5 sin3-tou5 teh lim chiu2, in chiu7 u7 e5 koh lim chiu2.  Sou2-i2 choe3 a-hiaN e5 tioh8 m7 thang hou7 sio2-ti7 tioh8-tak.  Ng3-bang7 ti7 Tai5-oan5 e5 san-te7 lang5.
 Eng5-kng kui Chu2 mia5. (A-beng7) 

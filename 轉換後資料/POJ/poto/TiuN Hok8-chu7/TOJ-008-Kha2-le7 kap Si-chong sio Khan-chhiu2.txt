                    Hoe7-tiuN2 e5 oe7
Kha2-le7 kap Si-chong sio Khan-chhiu2
Lan2 Ko-hiong5 Tai5-gi2 Lo5-ma2-ji7 Gian2-sip8-hoe7 e5 a-che2, a-hiaN kap Tai5-bun5 kai3 e5 ho2 peng5-iu2, tai7-ke CTT!
Lan2 Ko-hiong5 Tai5-gi2 Lo5-ma2-ji7 Gian2-sip8-hoe7 e5 hoe7-oan5, ma7-si7 TOJ e5 Pian-chip kap Chong2-pian-chip, Koa Kha2-le7 I-su kap TeN7 Si-chong I-su, ti7 2001 ni5 7 goeh8 chhe 8 ti7 Pin5-tong kiat-hun cho3 khan-chhiu2. 
Hit-jit8 lan2 e5 hoe7-iu2 kap Tai5-bun5 kai3 e5 peng5-iu2 long2-chong2 u7 oa2 5 te3-toh e5 lang5 lai5 chiah8 in e5 sin-niu5-chiu2. U7 tui3 Bi2-kok che7 hui-ki poe beh 10,000 kong-li2 tng2--lai5..e5, u7 tui3 Tai5-pak lai5..e5, ma7 u7 tui3 Tai5-lam5 lai5..e5.

Long2-chong2 u7 oa2 70 te3-toh e5 lang5-kheh lai5 ka7 in chiok-hok kap chan3-siaN. Lan2 e5 chong2-chiang2-koan2 TeN7 Ji5-giok8 Bok8-su tek8-piat8 sia2 chit8-siu2 koa, iong7 Luwig van Beethoven (1770-1827) pian e5 Song of Joy cho3 khek, sang3 hou7 in 2 e5, cho3 chiok-hok e5 le2-mih8.
Koa-su5 si7 an2-ne:
	Siong7-te3 tek8-che3 sin-niu5 Bi2-le7, Kim-jit8 Si-chong chhoa7 Kha2-le7.
	Chhui-tong7 Tai5-gu2, choan-kong i-hak8, Kiat-hap8 nng7-lang5 e5 sim-pak.
	Chiong5-kim i2-au7 in beh hok8-bu7, Tai5-oan5 i-kai3 kap bo2-gu2,
	Jin5-seng heng7-hok bo5 thang saN-pi2, Hu-chhe tang5-sim kau3 chit8-si3.
TeN7 Bok8-su koh chhoa7-thau5 chio kui2-e5 hak8-seng cho3-hoe2 chhiuN3 chit-tiau5 koa nng7 pian3, hou7 lang5 kam2-siu7 tioh8 TeN7 Bok8-su tui3 in e5 thiaN3-sioh kap ki5-thai7.
Tai7-ke chiah8 sin-niu5-chiu2 e5 tiong-kan, gak8-thoan5 ian2-chau3..e5 long2-si7 Tai5-oan koa; koh tek8-piat8 an-pai5  chit8-e5 cha-pou gin2-a2 kap chit8-e5 cha-bou2 gin2-a2 chhiuN3 Tai5-oan5 Chhui3-chhiN, chit8-lang5 chhiuN3 chit8-pai2. ChhiuN3-liau2 sit8-chai7 u7 kau3 ho2-thiaN! 
Sin-niu5-chiu2 chiah8 soah, Kha2-le7 kap Si-chong khia7 ti7 mng5-khau2 sang3 lang5-kheh, soeh to-sia7. Si-chong mng7 goa2 kong2,”An2-ne e7-sai2--tit--bo5?” Goa2 khiau3 chiaN3-chhiu2 e5 toa7-pu7-ong ka7 in3 kong2,”100 hun!” Sun7-soa3 sang3 in chit8-te3 liok8-im-toa3, A-Hui7 sin chhut-pan2 e5 “Hai2-hong, Tou7-chiau2 kap Bin5-bang7”.
Hi-bang7 Kha2-le7 kap Si-chong khah-kin2 oan5-seng5 lan2 e5 bin5-bang7: kin2 hou7 lan2 cho3 A-Kou kap A-Peh!  

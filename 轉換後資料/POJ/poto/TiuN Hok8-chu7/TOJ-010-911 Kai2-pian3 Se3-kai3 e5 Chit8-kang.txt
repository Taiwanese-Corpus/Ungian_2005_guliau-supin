911: Kai2-pian3 Se3-kai3 e5 Chit8-kang
											TiuN Hok8-chu5 Hoe7-tiuN2
Goa2 eng2-oan2, eng2-oan2 e7 ki3--tit. 2001 ni5 e5 9 goeh8 11 chit-kang!
911 hit-am3 9 tiam2 35 hun, goa2 ha7-pan sai2-chhia beh tng2-khi3 chhu3--nih8, goa2 ka7 chhia lai7 e5 la-ji2-ouh chun7--khui. Hm5?!  ICRT im-gak8 chiat-bok8 na2 e7 bo5--khi3? Chu2-chhi5-jin5 teh kong2 sim2-mih8? HaN5! Bi2-kok e5 Kok-hong5-pou7 hou7 hui-ki long3--tioh8 teh toh8-hoe2? Kiam2 chin..e5? Kong2-chhio3? Ju2 thiaN ju2 kam2-kak m7-si7-se3. Kau3 chhu3, kin2 ka7 tian7-si7 phah--khui.(Goa2 i2-keng chiok ku2 m7-bat khoaN3 tian7-si7..ah.) A-nia5-oe5! Niu2-iok e5 Se3-kai3 Bou7-ek8 Toa7-lau5 hou7 hui-ki long3 chit8-e7 tng7 cho3 kui2-na7 koeh8! Che kiam2 si7 ‘lang5’ cho3 e7 chhut--lai5 e5 tai7-chi3? Hui-ki lai7 e5 lang5, toa7-lau5 lai7 e5 lang5, kap kiap hui-ki e5 lang5 u7 sim2-mih8 oan-siu5? Koh khah an2-choaN2 siuN7 ma7 siuN7 be7 kau3! SiuN7 be7 kau3 chit-ma2 iau2-koh u7 chit-khoan2 ui5-hoan2 ki-pun2 jin5-seng3 e5 tai7-chi3.  
Chit-khoan2 cho3-hoat si7 kong-khai kap choan5 te7-kiu5 e5 lang5 cho3 tui3-thau5. Si7 tui3 jin5-lui7 bun5-beng5 e5 chau-that kap bu2-jiok8. Si7 hai7 lang5 ma7 hai7 ka-ki7 e5 heng5-ui5. Chit-khoan2 cho3-hoat, kong-khai ti7 tian7-si7 hong3-sang3, choat8-tui3 e7 cho7-seng5 bo5 hoat-tou7 an3-sng3 e5 siong-hai7. U7 iuN7 khoaN3 iuN7. Chin che7 lang5, sim7-chi3 gin2-a2, ma7 kho2-leng5 e7 oh8 tioh8 chiah-nih8 chan5-jim2 e5 chhiu2-toaN7. Chiong-ki5 boe2--a2, te7-kiu5 teng2 sou2-u7 e5 lang5 long2 e7 siu7-siong, pian3-cho3 pi7-hai7-jin5! Lek8-su2 e7 cho3 cheng3-jin5 lai5 sim2-phoaN3 hiah-e5 chan5-pok8 e5 kiap-ki-hoan7.
21 se3-ki2 e5 bun5-beng5 e5 jin5-lui7 eng3-kai si7: ti7 bo5 kang7 e5 bun5-hoa3, cheng3-ti7 che3-tou7, gi2-gian5, seng-oah8 hong-sek e5 te7-kiu5--nih8, hou7-siong7 chun-tiong7 kap hou7-siong7 him-siong2. Bo5 kang7-khoan2 e5 siuN7-hoat, chu2-tiuN, tioh8 ai3 iong7 bin5-chu2 e5 cheng-sin5, bun5-beng5 e5 chhiu2-toaN7 lai5 kai2-koat. Goa2 ma7 ng3-bang7 Tai5-bun5-kai3 e5 iu2-chi3 long2 si7 an2-ne. Che chiah si7 Tai5-oan5 e5 hok-khi3. 
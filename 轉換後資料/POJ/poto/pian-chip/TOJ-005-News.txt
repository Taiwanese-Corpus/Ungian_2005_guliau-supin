News
1.	Lan2 hoe7--nih8 e5 kau3-hak8 oah8-tang7 si7 ju2 lai5 ju2 chhia-iaN7. E7-sai2 kong2 si7 chit8 si3-ke3 long2 u7 pan teh chin3-heng5. Ti7 2001 ni5 chiaN goeh8 chhe 6 tiam3 Ko-hiong5-chhi7 Tiong-cheng3-lou7 Sia7-kau3-koan2 e5 Kau3-su-hoe7 hoe7-chi2, ku2-pan7 2000 ni5 chhiu-kui3 lau7-su-pan e5 lian5-hap8 pit-giap8 tian2-le2. Lai5-pin peng5-iu2, sian5-pai2 sian-chin3 long2 lai5 phang5-tiuN5, nau7-jiat8 kun2-kun2.U7 hak8-oan5 hoat-piau2 thak8-chheh sim-tek kap oah8-tit lo5-ma2-ji7 e5 kam2-siong2, ma7 u7 lang5 kong2 chhio3-khoe lai5 gi7-niu7. Hoe7-au7 tai7-ke theh8 khi2 ka-ki7 e5 pit-giap8 cheng3-su ti7 hoe7-tiuN5 hip-siong7 cho3 ki3-liam7.
2.	Lan2 hoe7 Ong5 Siok-chhiu lau7-su7 ti7 2000 ni5 12 goeh8 chhe 6 tiam3 Ko-hiong5 Han3-lai5 Toa7-png7-tiam3 lai5 ke3 cha-bou2-kiaN2. Sin-niu5 sin-long5 ti7 Bi2-kok thak8-chheh e5 si5 sek8-sai7, chin2 toa3 ti7 Bi2-kok, tek8-piat8 tng2-lai5 chhiaN2-lang5-kheh. Choan5-tiuN5 e5 gi5-sek long2-eng7 Tai5-gi2 chin3-heng5, hou7 lang5 kam2-kak chin chhin-chhiat. Toh-teng2 e5 pho5-to5-chiu2 chin kang2-kiu3, kan-a2 teng2 u7 sin-long5 kap sin-niu5 e5 ban7-ni5 tiN-bit8 e5 sia7-sin2, kong2 si7 Bi2-kok chin liu5-heng5 e5 su-tai2-luh. Chiu2 lim soah koh e7-sai2 ka7 kan-a2 chah tng2-khi3 chhu3--nih8 cho3 ki3-liam7.

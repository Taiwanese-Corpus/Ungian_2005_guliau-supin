


                                    Niu2-suh                   
2001 ni5 12 goeh8 chhe 1, lan2 KLH khi3 Pin5-tong e5 Lai7-pou kap Ban7-kim khoaN3 kou2-chek. TiuN Hok8-chu5 hoe7-tiuN2 chhoa7-thau5, hoe7-goan5 kap hoe7-iu2 ka7 1 tai5 ba2-suh che7 kau3 tiN7-tiN7. Chit choa7 m7-na7 khoaN3 tioh8 Lai7-pou kheh-chng e5 toa7-hia7-chhu3, koh u7 pai3-hong2 Ban7-kim e5 Thian-chu2-kau3 tng5. Siong7 kai3 ho2-khang..e5 si7 e7-sai2 sek8-sai7 Ban7-kim Makatau goan5-chu7-bin5 PhoaN--Sian--siN. I siong5-se3 ka7 lan2 kai2-soeh Thian-chu2-tng5 e5 lek8-su2, kian3-tiok8 kap hong-siok8, koh eng7 goan5-chu7-bin5 e5 koan-tiam2, khui-phoah che7-che7 lang5 e5 “Tai5-oan5-lang5 si7 Han3-jin5” e5 bi5-su(myth). I kia3-bang7 tai7-ke m7-thang khin-piat goan5-chu7-bin5, kin2-kin2 kiat-hap8 cheng3-lang5 e5 khui3-lat8, kian3-lip8 pun2-thou2 e5 chu2-the2-seng3, ke3-siok8 ui7 kiaN2-sun phah-piaN3.
Ho2-khang e5 Hak8-sip8 Ki-hoe7
Lan2 KLH e5 kau3-hak8 ju2 lai5 ju2 chhia-iaN7. Tu5 liau2 ku7-te2 e5 chhou-kip-pan kap tiong-kip-pan i2-goa7, koh beh khui Ke3-siok8 Kau3-iok8-pan. Lan2 chai-iaN2 chiong-ki5 it-seng e5 hak8-sip8 si7 kau3-iok8 e5 choe3 tiong7-tiam2. Hian7-chhu2-si5 e5 kau3-iok8 si7 ui7 tioh8 bi7-lai5 e5 kau3-iok8 cho3 chun2-pi7, sou2-i2 lan2 koat-teng7 beh koh khui Ke3-siok8 Kau3-iok8-pan lai5 oan5-seng5 chit-e5 bok8-phiau. Po3-mia5 e5 chu-keh si7 KLH tiong-kip-pan pit-giap8. Kho3-theng5 u7 Tai5-gi2 Gi2-gian5-hak8, Tai5-oan5 Lek8-su2, Gi2-im Hok8-sip8, Tai5-gi2 Tian7-nau2 kap Bang7-lou7 e5 su2-iong7, phng-phai3 koh chhe-chhau. Ui3 2001/12/25 khai-si2 mui2 le2-pai3 2, 7:00 kau3 9:30 pm tiam3 Ko-I W21 kau3-sek siong7-kho3. Kho3-theng5 long2-chong2 si7 25 tiam2-cheng. Loh8-boe2 u7 chhek-giam7, thong-koe3..e5 pan-hoat kiat-giap8 cheng3-su. SiuN7 beh chham-ka e5 lang5 chhiaN2 ka7 TiuN Hok8-chu5 I-su po3-mia5.

Goa2 e5 Chhiu2-ki-a2
Homosapiens ATC, 2000/09/08
 
Goa2 u7 chit8 ki chhiu2-ki-a2, si7 Nokia..e5. Nokia si7 hian7-chhu2-si5 se3-kai3 siong7 toa7 keng e5 heng5-tong7 tian7-oe7 che3-cho7 chhiuN2. Li2 kho2-leng5 e7 siuN7 kong2, an2-ne it-teng7 si7 Bi2-kok che3..e5. Ka7 li2 kong2, m7-tioh8! si7 Hun-lan5 (Finland) che3-cho7..e5. Hun-lan5 chit e5 kok-ka u7 2 chiong2 hoat-teng7 gi2 (Official languages), chiu7-si7 Hun-lan5-gi2 (Finnish) kap Sui7-tian2-gi2 (Swedish).
Chit-ma2, ti7 ke-lou7, pah-hoe3 kong-si, hak8-hau7 mng5-khau2, sim7-chi3 chhai3-chhi7-a2, li2 long2 thang khoaN3 tioh8 toa7-toa7 se3-se3 lang5-lang5 e5 chhiu2--nih8 long2 gia5 chit8-ki chhiu2-ki-a2. Li2 e7 khoaN3 tioh8 in put-sam2-si5 long2 ka7 ki-a2 tu2-ti7 chhui3 teh kong2 oe7. Na2 kiaN5-lou7 na2 kong2, sai2 chhia ma7 kong2, sim7-chi3 khia5 ou-tou-bai2 ia7 chiau3-siong5 na2 khia5 na2 kong2! Kong2 be7 soah. Kai3-seng5 bo5 ka7 se3-kan tai7 kin2 kong2 oan5 be7-iong7--tit sio-kang7! Hit e5 chhui3 tu2 ki-a2 kong2 oe7 e5 cheng5-keng2, khoaN3--khi2--lai5 be7-su se3-han3 gin2-a2 teh suh gu5-leng-chhui3-a2 e5 khoan2! Goa2 chhiang5-chai7 teh siuN7, na7 chun2-kong2 toa7-lang5 chiah8-hun si7 piau2-si7 iau2-teh suh a-bu2 e5 leng, an2-ne, kha3 chhiu2-ki-a2 e5 hian7-siong7 leh?
Jun7-chin lai5 kong2, chhiu2-ki-a2 sit8-chai7 u7-iaN2 chin ho2 iong7. Li2 ka7 siuN7, chit8 ki se3-se3 ki e5 ki-a2 , thang hou7 li2 tui3 thiN-teng2 kong2 kau3 te7-bin7, Tai5-oan5 thih8 kau3 Bi2-kok. Che na7 ti7 30 ni5 cheng5 kong2 hou7 lang5 thiaN, lang5 kiam2-chhai2 e7 kong2 lan2 si7 kiaN5 hun5-teng2..e5, teh kong2 he u7-khang bo5-sun2..e5! 
Goa2 chin ui3 chah chhiu2-ki-a2! Su7-sit8 si7, goa2 kin-pun2 tioh8 bo5 chhiu2-ki-a2. Li2 sou2 khoaN3--tioh8 goa2 gia5 ti7 chhiu2--nih8 hit-ki si7 hong7 beng7-leng7 chah..e5. Long2 ma7 goan2 khan..e5 kiong5-che3..e5! Hit kang, goa2 chai3 goan2 cha-bou2 kiaN2 beh khi3 siong7-pan. KiaN5 koe3 Teng5-chheng-lou7(澄清路) e5 si5 , khoaN3 tioh8 chit8 tai5 chu7-ka-iong7..e5 kiau5-chhia long3 tioh8 ou-tou-bai2. Khia5 ou-tou-bai2..e5 hong5 long3-to2 ti7 thou5-kha. KhoaN3--khi2--lai5 bo5 seN3-mia7 gui5-hiam2 e5 khoan2. Ka7 lang5 long3--tioh8 hit e5 lang5 khia7 ti7 sin-piN teh kha3 chhiu2-ki-a2, eng-kai si7 teh tho2 kiu3-peng. Goa2 sui5 ka7 goan2 cha-bou2 kiaN2 kong2, ”Li2 iong7 chhiu2-ki-a2 kha3 hou7 110 a2-si 119 tho2 kiu3-peng.“ Chit e5 si5-chun7, li2 e7 chhoah chit8-tio5, chhiu2-ki-a2 u7 chiah-nih8 ho2-iong7!!
Ho2-iong7 si7 ho2-iong7, m7-ku2 ma7 u7 i bai2 e5 ui7, chiu7-si7 chhiu2-ki-a2 pi2 lang5 khah toa7! Li2 na7 kap bou2-lang5 teh khai-kang2 e5 si5, chhiu2-ki na7 hiang2, tiaN7-tioh8 si7 seng chiap chhiu2-ki-a2! Put-koan2 lin2 tng-teh kong2..e5 si7 goa7-nih8-a2 tiong7-iau3! Koh chit8 hang7 , oah8 beh chha2--si2! Chiah8-png7 giang, che7-chhia giang, ti7 chin2-sou2 giang, ti7 ka-pi-thiaN ma7 giang! Lian5 7goeh8 23 khi2 Tiong-san Tai7-hak8 thiaN Li7, Siu3-lian5 Hu3-chong2-thong2 kang2-ian2 e5 tiuN5-bin7 ma7 giang-giang-kio3! Sit8-chai7 si7 m7-bat-ji7 koh kiam bo5 le2-sou3!
Cho3 i-liau5 khang-khoe3 20 tang, goa2 ai3 an2-ne kong2, “ Chhiu2-ki-a2 ho2 iong7 bo5 m7 tioh8! Bai2 e5 ui7 li2 ma7 ai3 thang chai.“ Chiu7-si7 i e5 tian7-chu5-pho(電磁波)! Na7 bo5 se3-ji7, ni5-ku2 goeh8-chhim e7 cho7-seng5 siaN2-khoan2 e5 sng2-hai7, chit-ma2 iau2 m7 chai!  
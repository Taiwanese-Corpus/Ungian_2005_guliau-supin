Kui2-Kha Kui2-chhiu2

TeN7 Phok-sin3

Ti7 jit8-siong5 seng-oah8 tiong, lan2 siong5-siong5 e7 tu2-tioh8 chit8-koa2 ai3 eng7 thau5-khak e5 tai7-chi3, ka2-su2 lan2 na7 ka7 siong5-se3 siuN7 khoaN3-mai7, ki5-tiong u7 chit8-koa2 to7-li2 ti7--leh.
Chhin-chhiuN7 1-e5 chhu3-lai7 lau7-pe7-bu2 ka7 in e5 gin2-a2 ho7 mia5 e5 si5, mui2 1-e5 gin2-a2 long2 bo5 kang7 mia5, si7 sim2-mih8 to7-li2 neh? Sou2-u7 e5 gin2-a2 long2 kang7 mia5, kiam2 m7-si7 khah hong-pian7 neh? Chiah8 png7 e5 si5 hoah 1-siaN, tioh8 long2 chau2--lai5--ah, m7-bian2 tak8-e5 kio3. Siong-sin3 tai7-ke long2 be7 an2-ni cho3. Tai7-ke long2 chai-iaN2 ka2-su2 na7 ho7 kang7 mia5, i2-au7 tu2--tioh8 e5 bun7-te5 e7 khah toa7, khah hui3-khi3, khah ma5-hoan5. Chhin-chhiuN7 chai5-san2 e5 teng-ki3 beh an2-choaN2, kio3 1-e5 mia5, tau3-te2 si7 teh kio3 toa7..e5 a2-si7 teh kio3 se3..e5, hun be7 chheng-chho2, lian5 ka-ki7 ma7 kam2-kak hui3-khi3.
Chit-e5 to7-li2 ti7 sou3-hak8 mia5-su5 lai5 kong2 chiu7-si7 “1-tui3-1 e5 tui3-eng3 (one-to-one correspondence)”, chiu7-si7 kong2 bo5 kang7 e5 lang5 (mih8), i sou2 tui3 e5 hu5-ho7 (mih8) ma7 long2 bo5 kang7 chiah e7-sai2.
Lang5 e5 sin-hun7-cheng3 ho7-be2 mui2 1-e5 lang5 long2 bo5 kang7, mui2 1-e5 lang5 eng-kai lap8 e5 soe3 keng-koe3 tian7-nau2 chhu2-li2 choe3-au7 long2 e7 jip8 tui3 i e5 hou7-thau5 lai7(sin-hun7-cheng3 e5 hou7-thau5).
Ti7 1-tui3-1 tui3-eng3 (1-tui3-1 TE) e5 cheng5-heng5 ha7, ui3 chu7-tong7-chhia e5 ho7-be2 tioh8 e7-tang3 chhoe7-chhut chhia-chu2 lai5. Chit-e5 to7-li2 si7 in-ui7 mui2 1-tiuN chhia long u7 1-e5 bo5-kang7 e5 ho7-be2, ui3 chhia-ho7 lai5 chhoe7 chhia-chu2 tioh8 e7-sai2 ah.
Chin choe7 lang5 long2 siuN7 kong2 sou3-hak8 si7 1-mng5 chin chhim koh bo5 chhu3-bi7 e5 kho-hak8, long2 kam2-kak tu5-liau2 be2 mih8, tioh8 e7 eng7--tioh8 e5 ke-kiam2-seng5-tu5 i2-goa7, long2-si7 hou7 lang5 thau5-khak thiaN3 e5 li2-lun7. Kai3-seng5 ham7 lan2 tai7-ke jit8-siong5 seng-oah8 bo5 sim2-mih8 koan-he7, khiok m7-chai lan2 jin7-ui5 si7 tong-jian5 e5 oah8-tang7 tiong, keng3-jian5 u7 chin che7 sou3-hak8 to7-li2 ti7--leh. Goa2 chit-ma2 beh lai5 eng7 “oe7 kui2 kha” e5 chit-tho3 bun7-te5 lai5 soat-beng5 “1-tui3-1 TE”  e5 iong7-tou5.
Chiu..e5 ti7 bou2 1-jit8 tiong-tau3 iok 4-e5 ho2 peng5-iu2 (chheng-hou cho3 Tan5, Lim5, Khou2, Chhoa3) ti7 chhan-koan2 chiah8-png7, long2-chong2 khai 1,000 khou. Pun2-lai5 Chiu..e5 siuN7 beh chhiaN2, tan7-si7 chit-4-e5 ho2 peng5-iu2 jin7-ui5 tai7-ke chiah taN-a2 pit-giap8 than3-chiN5, eng-tong tai7-ke cho3-hoe2 chhut khah ho2, khah hap8-li2. Chiu..e5 kong2 be7 koe3 peng5-iu2 e5 ho2-i3, ia7 ui7-tioh8 beh cheng-ka 1-tiam2-a2 ho2-sng2 e5 khi3-hun, i chiu7 the5-gi7 tai7-ke lai5 sng2 “oe7 kui2-kha” e5 chhit-tho5, khoaN3 sim2-mih8 lang5 thiu-tioh8 350 khou, 250 khou, 200 khou, 150 khou a2-si7 50 khou, hap8--khi2--lai5 long2-chong2 1,000 khou lai5 lap8 chhan-hui3.
I sun7-chhiu2 oe7-chhut tou5-1. Tai7-ke chit8-khoaN3, long2-kong2 an2-ne be7 thong, Chiu..e5 pun2-lang5 chhut 350 khou, Chhoa3..e5 chiah chhut 50 khou, bo5 kong-peN5, chha siuN che7.
Chiu..e5 thiaN-liau2 ti7 tou5-1 teng2-bin7 ke oe7 chit8-koa2 hoaiN5-choa7,chiong tou5-1 kai2 cho3 tou5-2, sun7-soa3 kong2 ‘’ki3-jian5 tai7-ke chiah-nih8 kheh-khi3, tioh8 chiau3 tou5-2 e5 goan5-chek lai5 pun-thoaN. Tou5-2 goan5-chek si7 tui3 e7-te2 chhut-hoat, ong2 teng2-bin7 tit8 kiaN5, na7 tu2-tioh8 hoaiN5-choa7 tioh8 tng2-oat, siong7 boe2--a2 kiaN5--kau3 e5 sou2-chai7, tioh8-si7 kok-lang5 kai chhut e5 chiN5-giah8.” Kong2 soah, Chiu..e5 an3-chiau3 goan5-chek eng7 sek-pit oe7 chhut tou5-3, tong-si5 kong2 na7 chiau3 tou5-3 chit-e5 kui2-kha tou5, Chhoa3..e5 tioh8 eng-tong chhut 350 khou, ki5-tha e5 lang5 e7-sai2 tui3 tou5-3, eng7 kang7-khoan2 e5 kui-chek chhoe7-chhut tau3-te2 ka-ki7 tioh8 ai3 chhut joa7 che7 chiN5.
I2-siong7 kan-taN si7 1-e5 ho2-sng2 e5 chhit-tho5 kou3-su7, i e5 kha-chiah-au7 e5 sou3-hak8 koan-liam7 chiu7-si7, “ui7-siaN2-mih8 bo5-kang7 e5 lang5, tui3 kui2-kha (tit8-soaN3) e7-te2 ong2 teng2-bin7 kiaN5, choe3-au7 long2-si7 kiaN5 kau3 bo5-kang7 e5 lou7-boe2--leh?” Chit-e5 bun7-te5 e5 tap-an3 tioh8-si7 mui2-1-kai2 gu7-tioh8 hoaiN5-soaN3 e5 si5, hoaiN5-soaN3 e5 chok-iong7 chiu7-si7 ka7 hoaiN5-so3aN 2-peng5 e5 lang5 tui3-tiau3, ki5-tha e5 lang5 bo5-pian3. In-ui7 ti7 kui2-kha tou5 teng2, hoaiN5-soaN3 e5 sou3-bok8 chong2-sou3 iu2-han7, mui2 1-kai2 tui3-tiau3 liau2-au7, long2-si7 1-kai2 sin-e5 Lang5 kap Sou3-ji7 e5 “1-tui3-1 tui3-eng3”. Keng-koe3 iu2-han7 pai2 e5 tui3-tiau3, chong-hap8--khi2--lai5, tong-jian5 ma7 si7 1-e5 Lang5 kap Sou3-ji7 e5 “1-tui3-1 tui3-eng3”, ia7 chiu7-si7 kong2 tui3 khai-si2 (tou5-1) kai3-seng5 si7 na2 Chiu..e5 chhut 350 khou, Tan5..e5 chhut 250 khou, Lim5..e5 chhut 200 khou, Khou2..e5 chhut 150 khou, Chhoa3..e5 chhut 50 khou (Lang5 kap sou3-ji7 1-tui3-1 tui3-eng3), keng-koe3 te7-1-e5 hoaiN5-soaN3, pian3-cho3 Chiu..e5 chhut 250, Tan5..e5 chhut 350, ki5-tha e5 lang5 bo5 pian3. Ke3-siok8 ong2 kui2-kha (tit8-soaN3) teng2-bin7 kiaN5, i e5 pian3-hoa3, tioh8-si7 chhun e7-bin7 an2-ne,


Tu2-khai-si2 e5 si5,

Chiu	Tan5	Lim5	Khou2	Chhoa3
350	250	200	150	 50

si7 it-tui3-it tui3-eng3 (khoaN3 tou5-1).
Koe3 te7-1 choa7 hoaiN5-soaN3 i2-au7,

Chiu	Tan5	Lim5	Khou2	Chhoa3
250	350	200	150	50

ma7-si7 it-tui3-it tui3-eng3 (khoaN3 tou5-3).
Koe3 te7-2 choa7 hoaiN5-soaN3 (khoaN3 tou5-4).

Chiu	Tan5	Lim5	Khou2	Chhoa3
200	350	250	50	150

Ke3-siok8 ong2 teng2-bin7 kiaN5, koe3 siong7-boe2 hoaiN5-soaN3 to7 u7 tap-an3 (khoaN3 tou5-5). 
Tai7-ke e7-sai2 tang7-chhiu2 oe7 bo5-kang7 e5 kui2-kha tou5 chhi3-khoaN3-mai7. Oe7 khui2-kha tou5 e5 si5, mui2 chit8-toaN7 hoaiN5-soaN3 siong7-ke kap 2-tiau5 tit8-soaN3 sio kau-chiap. Ka2-su2 na7 kap 2-tiau5 i2-siong7 e5 tit8-soaN3 sio-kau, chiu7 bo5 hoat-tou7 u7 1-tui3-1 tui3-oaN7.

(Pian-chip:chit-phiN bun5-chiong e5 hu3-tou5 si7 Teng Lian5-chong sian-siN chhu2-li2. Ti7 chia ka7 i soe3-sia7.)


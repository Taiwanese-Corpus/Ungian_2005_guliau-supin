
ChhiaN2 KoaN2-kin2 Kau3-iok8 Lan2 Ka-ki7 E5 Chu2-lu2 Pian3-chiaN5 LMJ E5 Cheng2-chi2
 Iau5 Chi3-liong5
Si5-se3 e5 pian3-hoa3 hou7 lan2 khoaN3 chhut, mui2 chit8 e5 tui3 lan2 ka-ki7 e5 bo2-gi2 u7 koan-sim e5 lang5, kha-pou7 long2 ai3 koh khah kin2--leh, lan2 si7 teh kap si5-kan keng7-cheng. Si5-kan i2-keng bo5 iong5-un2 lan2 koh ti7 hia tiu5-tu5, lan2 e5 au7-tai7 i2-keng chin che7 lang5 be7 hiau2 kong2, ma7 ju2-lai5 ju2-che7 e5 siau3-lian5-ke thiaN bo5 in e5 lau7-pe7 a2-si7 in e5 a-ma2 si7 teh kong2 siaN2-mih8 oaN2-ko. Chit-e5 tai7-chi3 chin giam5-tiong7, chong2-si7 chit-ma2 e5 pe7-bu2 long2 hut-liok8 chit-e5 cheng5-heng5, iau2-si7 kam2-kak thak8-chheh khah tiong7-iau3, kong2-oe7 



e7-thong chiu7 e7-sai2-tit lah ! Tai7-ke kam2 m7-si7 long2 an2-ne?
Tui3 oaN7 sin e5 chip-cheng3-tong2 chip-cheng3 chiah khai-si2 chhui-tong7 bo2-gi2 e5 kau3-hak8, lan2 cho3-hoe2 lai5 kiam2-si7 chhui-heng5 bo2-gi2 kau3-iok8 e5 kiat-ko2. Sit8-chai7 chin kho2-sioh, chin-chiaN3 si7 li-li lak-lak, loan7-chheng3-chheng3. Ti7 chit e5 si5-chun7 u7 chin che7 lang5 chin jiat8-sim ia7 chin jin7-chin tau5-jip8 chit-hang7 kang-chok. Chong2-si7 chin bo5-chhai2 chit8-le2-pai3 chiah 1 chiat kho3, i3-su3 i3-su3, sit8-chai7 ia7 bo5 sim2-mih8 thang ki5-thai7--e5, na7 kong2 khah phaiN2-thiaN leh ! Si7 kan-taN teh eng3-hu3 eng3-hu3 na7-tiaN7. Ti7 chiah-nih8-a2 kiong5-se3 e5 Pak-kiaN-gi2 kap Eng-gi2 e5 keng7-cheng ha7, bo2-gi2 khah bo5 chhut-soaN3 e5 ki-hoe7, tai7-pou7-hun7 si7 long2 hou7 lang5 hut-liok8 kap hi-seng na7-tiaN7.
Tai5-oan5 Goan5-chu7-bin5 e5 bo2-gi2 it-tit8 liu5-sit, kau3 hian7-kim chha-put-to chhun chit8-koa2-a2 khah u7 ni5-ki2 e5 tiong2-poe3, iau2 sio2-khoa2-a2 e7-hiau2 kong2, chin u7 kho2-leng5 ma7 chin che7 be7 ki3--tit lah! Chit-e5 cheng5-heng5 sit8-chai7 chin bo5-chhai2, in-ui7 gi2-gian5 na7 si2-bong5, na7 liu5-sit chiu7 chha-put-to si7 eng2-oan2 siau-sit. Lan2 chiu7 ti7 put-ti put-kak tiong sun2-sit chit8-hang7 bun5-hoa3 e5 po2-poe3. Sio-siang7 e5 cheng5-heng5 ki5-thaN e5 bo2-gi2, ma7-si7 chin kin2 e5 sok-tou7 teh siau-sit. Kheh-ka-oe7 ia7 chiam7-chiam7 teh po2 be7 tiau5. Kin-a2-jit8 toa3 ti7 chit-te3 bi2-le7 to2-su7 e5 peh-siN3 thai2 e7 tu2-tioh8 chiah-e5 bun7-te5? Lan2 na7 beh lai5 tham3-tho2, tong-jian5 goan5-in u7 pah-pah-khoan2, kam2-kak siang7-kai3 tiong7-iau3--e5, si7 cho3 pe7-bu2--e5 bo5 chin-chiaN3 thiaN3-sioh ka-ki7, bo5 kiong5-liat8 po2-chun5 bo2-gi2 e5 i3-goan7. Tui3 cheng3-hu2 cheng3-chhek e5 kai2-pian3 bo5 chu3-i3, bo5 chin- chiaN3 koan-sim, bo5 iau-kiu5 ka-ki7 e5 kiaN2-ji5 eng7 bo2-gi2 ti7 seng-oah8 tiong tui3-oe7. Kau3 kin-a2-jit8 iau2 koh gong7-gong7-a2 koe3-jit8! Na7 koh an2-ne, m7-bian2 koh goa7-ku2 lan2 chiu7 e7 khoaN3 tioh8 lan2 e5 au7-tai7 be7-hiau2 kong2 pe7-bu2-oe7.
Khang-chhui3 pou7-chih8 si7 long7-hui3 si5-kan na7-tiaN7, lan2 ai3 koaN2-kin2 khia7--khi2--lai5, iu5-ki5 si7 TLH e5 hoe7-oan5. Lan2 seng iau3-kiu5 ka-ki7, chiong lan2 e5 jiat8-cheng5, chiong lan2 tui3 LMJ sin-khou2 e5 sim-tit, chiong lan2 ti7 LMJ e5 chai5-hoa5 kap heng3-chhu3, kin2 lai5 thoan5-seng5 hou7 lan2 ka-ki7 e5 chu2-lu2, kau3-iok8 lan2 e5 chhin-chiaN5 kap ho2 peng5-iu2, hou7 in e7-tit-thang chai-iaN2, lan2 e5 sian-chou2 sou2 lau5 hou7 lan2 e5 Ho7-lo2-oe7 si7 hiah-nih8-a2 sui2, pang-chan7 in chin3-jip8 bo2-gi2 bun5-hak8, koa-iau5, im-un7, tau3-ku3 chin chhu3-bi7 e5 se3-kai3. Siang7 kai3 chio2 lan2 ia7 e7-tang3 ti7 chhui-tong7 e5 koe3-theng5 tiong, khip-in2 koh khah che7 lang5 hou7 in  ia7  e7 san2-seng heng3-chhu3 lai5 hak8-sip8, lai5 gian2-kiu3, lai5 chham-u2, cho3-hoe2 lai5 chhui-tong7. Kin-a2-jit8 lan2 na7 bo5 koaN2-kin2 cho3 chiah-e5 khang-khoe3, lai5 po2-liu5 chit8-koa2-a2 bo2-gi2 e5 cheng2-chi2, na7 khoaN3 khah giam5-tiong7 leh, Tai5-oan5-oe7 ma7 e7 chhin-chhiuN7 Goan5-chu7-bin5 e5 bo2-gi2 sio-siang7, siau-sit ti7 lan2 e5 bak8-chiu cheng5. Chin-kin2 lan2 chiu7-e7 thiaN-tioh8 Tai5-oan5-lang5 kong2 e5 oe7 chin che7 si7 put-tap8 put-chhit e5 Tai5-oan5-oe7.

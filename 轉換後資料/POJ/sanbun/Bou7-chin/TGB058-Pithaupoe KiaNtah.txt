Pi-thau5-poe3 KiaN5-tah8
Bou7-chin

Tak8 kai2 na7 khi3 kau3 1 e5 chheN-sou e5 sou2-chai7, goa2 long2 e7 siuN7: "M7 chai toa3 ti7 chia--e5 si7 an2-choaN2-iuN7 e5 lang5? In long2 teh siuN7 siaN2?" SiuN7 beh liau2-kai2 kap goa2 toa3 ti7 bo5 kang7 sou2-chai7 e5 Tai5-oan5-lang5, in e5 seng-oah8 kap siuN7-hoat. An2-ne e5 siuN7-hoat tiaN7-tiaN7 chhut-hian7 ti7 goa2 sim-lai7.

Hun5-lim5, Sai-le5, Pi-thau5-poe3, chiah-e5 sou2-chai7 ti7 kin-ni5 joah8--lang5 chin3-cheng5, tui3 goa2 lai5 kong2, long2 si7 chin chheN-sou e5 te7-li2 mia5-su5, kan-taN phou2-phou2-a2 chai-iaN2 Hun5-lim5 si7 long5-giap8 ui5 chu2 e5 koan7-chhi7, chong2--si7, chia e5 lang5, chia e5 kou3-su7, goa2 long2 bo5 liau2-kai2.

2004 ni5 joah8--lang5, goan2 lai5 kau3 Hun5-lim5-koan7 e5 Pi-thau5-poe3 pan7 Tai5-gi2 Seng-oah8-iaN5, siuN7 beh ui3 "sia7-khu" kap "san2-giap8" e5 kak-tou7, lai5 liau2-kai2 chai7-te7 e5 lang5 kap seng-oah8.

Jit8-thau5 chhiah-iah8-iah8 e5 6 goeh8 thiN, goan2 ti7 Sai-le5 e5 ke-a2-lou7 si3-ke3 khoaN3, ti7 Pi-thau5-poe3 sia7-khu kiaN5-tah8.

Chia e5 jin5-khau2 it-tit8 poaN-soa2 tui3 goa7 khi3, lau5 ti7 chia--e5 khah che7 si7 lau7-lang5 kap goa7-chek sin-niu5. Ti7 u7 chin che7 tiu5-a2-chhan5 kap chhai3-hng5 e5 Pi-thau5-poe3, in si7 i5-chhi5 thoan5-thong2 long5-giap8 siong7 tiong7-iau3 e5 kak-sek. 5 kang e5 heng5-teng5 tiong, goan2 u7 ki-hoe7 thang ho2 kiaN5 jip8-khi3 chhai3-hng5, khoaN3 te7 1 soaN3 e5 choh-sit-lang5 an2-choaN2 khau-chhai3 se2-chhai3, goan2 ma7 sit8-che3 chham-u2 kap chih-chiap, thiaN-tioh8 in siong7 chai7-te7 e5 sim-siaN.

SeN-thoaN3 ti7 Hun5 Ka Lam5 te7-khu e5 long5-bin5, si7 Tai5-oan5 hian7-chhu2-si5 long5-giap8 hoat-tian2 e5 tiong7-sim, m7-koh long5-giap8 cheng3-chhek e5 chip8-heng5, bo5 kho2-lu7 tioh8 choh-sit-lang5 sit8-che3 e5 keng-giam7 kap su-kiu5. Chhan5 piN se2 eng3-chhai3 e5 a-peh toa7-siaN hoah chhut: "Thak8-chheh m7-thang thak8 khi3 kha-chiap-phiaN!" Siong7 ki-chan5 e5 long5-bin5 kap cheng3-chhek che3-teng7-chia2 chi-kan, si7 li7 kah hiah-ni7-a2 hng7!

Long5-giap8 cheng3-chhek eng3-kai i2 choh-sit-lang5 cho3 chu2-the2, hou7 tah-kin7 thou2-te7 e5 sit8-che3 chham-u2-chia2, u7 koan5-li7 koat-teng7 ka-ti7 seng-chun5 e5 bun7-te5.

"Sia7-khu" e5 hoat-tian2 kap eng5-cho7 ma7 kang7-khoan2, eng3-kai ka7 koat-teng7-koan5 heng5 hou7 chit e5 sia7-khu, hou7 sia7-khu chu7-chu2 e5 i3-sek ti7 bin5-kan puh-iN2, hou7 jin5-bin5 e5 sim-siaN u7 thau2-pang3 e5 khong-kan, thau3-koe3 tui3 ka-hng5 e5 cheng2-li2, tui3 kong-kiong7 su7-bu7 e5 chham-u2, eng7 cho3 koat-teng7 e5 keng-giam7 lai5 lui2-chek ka-ti7, seng5-choan5 ka-ti7 e5 si5-chun7, ma7 seng5-choan5 sia7-khu.

Ti7 Pi-thau5-poe3 kiaN5-tah8 e5 ki5-kan e7-tang3 hoat-kak, ian5-siok8 koe3-khi3 kap hian7-tai7 seN3-mia7-lat8, lian5-he5 sia7-khu seN3-mia7 kiong7-tong5 lek8-su2 ki3-ti3--e5 to7 si7 "kou3-su7" e5 chun5-chai7.

"Kou3-su7" hou7 lang5 kap lang5 kam2-cheng5 kiN5 sio-oa2, ma7 hou7 sia7-khu tin2-tang7--khi2-lai5. Kong2 kou3-su7--e5 kap thiaN kou3-su7--e5, hou7 pah-goa7 tang e5 kou2-chhu3 oah8--khi2-lai5, hou7 chhan5-hoaN7 piN e5 soaiN-a2-chhiu7 u7 seN3-mia7, lek8-su2 e5 ki3-ti3 kap keng-giam7, thau3-koe3 kou3-su7 liu5-thoan5, lek8-su2 e5 ka3-si7 ma7 thau3-koe3 kou3-su7 kong2 hou7 lan2 chai.

U7 kou3-su7 e5 sou2-chai7 to7 u7 tek8-sek, u7 kou3-su7 e5 lang5 to7 u7 oah8-lek8. Ti7 Pi-thau5-poe3 sia7-khu thiaN-tioh8 hiah-ni7 che7 kou3-su7, ma7 hou7 goa2 siuN7 beh tng2-khi3 kou3-hiong chhoe7 ka-ti7 kou3-hiong e5 kou3-su7.

Ti7 Pi-thau5-poe3 chit choa7 kiaN5-tah8, khoaN3-tioh8 chin che7 u7 kou3-su7 e5 lang5, thiaN-tioh8 chin che7 ki-chan5 e5 hoah-siaN, bo5-lun7 si7 tau7-ki-phjoe5 kang-tiuN5 e5 in3-ni5 sin-niu5, se2 bak8-chiu e5 a-peh, chhan5-te2 e5 choh-sit-lang5, kam2-a2-tiam3 Ou-eng che2--a2 e5 chhi3-khak-koe2, khau heng7-chhai2 e5 a-i5, se2 eng3-chhai3 e5 a-kong, che7 ti7 teng5-a2-kha peh phok-a2-chi2 e5 a-ma2......jiat8-cheng5 koh un-sun5 e5 lang5, long2 si7 chit te3 thou2-te7 siong7 sui2 e5 kong-keng2, in ma7-si7 goa2 kin-ni5 joah8--lang5 siong7 chhim e5 the2-hoe7.

Pou-li2
Bou7-chin

Lam5-tau5 Pou-li2 si7 chok8-kun5 to-goan5 peng7-chun5, chu7-jian5 kap jin5-bun5 long2 chin u7 tek8-sek e5 sou2-chai7, "921 lek8-su2 e5 ki3-ti3" keng7-ka ka-thiam i tui3 Tai5-oan5 e5 i3-gi7.

2003 ni5 joah8--lang5, TGB e5 Tai5-gi2 Seng-oah8-iaN5 to7 beh lai5 ti7 Pou-li2 ki2-pan7, ui7-tioh8 tiu5-pi7 khang-khoe3 e5 sun7-si7, goan2 ti7 2002 ni5 koaN5--lang5 e5 12 goeh8-te2, chhin-sin khi3 1-choa7 Pou-li2, tu5-khi2 seng khoaN3 iaN5-te7 sek8-sai7 khoan5-keng2, ma7 su7-sian ui7 me5-ni5 e5 oah8-tang7 "tham3 lou7-chhau2", siong7 tiong7-iau3--e5 si7 beh kap iaN5-te7 e5 hu7-chek-jin5 Loa7 bok8-su chip-chiap.

Chhut-hoat e5 thau3-cha2, Tam7-chui2 si7 thau3-hong loh8-hou7 e5 ou-im-thiN, hoe5-siong2--khi2-lai5, ka2-na2 chin che7 kai2 TGB e5 oah8-tang7 long2 si7 ti7 loh8-hou7-thiN chin3-heng5--e5, chong2--si7, sngh-sngh-kio3 e5 hong-hou7 ma7 ak be7 hoa goan2 sim-koaN-thau5 e5 ki5-thai7. 1-lou7 ng3 lam5 sai2--khi3, keng-koe3 oan-oan khiau-khiau e5 tiong-pou7 ko-sok kong-lou7, tng khong-khi3 chiam7-chiam7-a2 u7 soaN e5 khi3-bi7, 4-chiu-ui5 e5 bong5 ma7 ju2 lai5 ju2 kau7 e5 si5-chun7, goan2 i2-keng lai5-kau3 Pou-li2--a.

"Chia7-ui2 ki3-liam7 iaN5-te7" khia7 ti7 lioh8-a2 poaN3-soaN-io e5 soaN-piah, bin7-tui3 tiam7-cheng7 e5 Li2-hi5-tham5, hou7 1-phian3 soaN-bu7 pau-ui5-tiau5--leh, hou7 lang5 1-chiong2 be5--lang5 e5 kam2-kak. Goan2 1-tin7 lang5 ong2 iaN5-te7 lai7-te2 kiaN5, ian5-lou7 m7-taN7 u7 chin che7 chiong2 hoe kap chhau2, koh khoaN3-tioh8 2~3 chiah kou2-chui e5 soaN-ti. Tu2 kiaN5 kau3 "Talichih" (Pazeh-gi2 "ho2 peng5-iu2") ki3-liam7-koan2 mng5-kha-khau2, to7 thiaN- tioh8 1-chun7 ka2-na2 ui3 lok8-im-ki thoan5--chhut-lai5 e5 siaN, si7 1-chiong2 goa2 m7-bat thiaN--koe3 e5 oe7, boe2-chhiu2 chiah chai-iaN2 goan5-lai5 si7 Pou-li2 "Pazeh" e5 gi2-gian5, Loa7 bok8-su tng teh ka7 in pian bo2-gi2 kau3-chai5.

Ti7 ki3-liam7-koan2 lai7-te2 tan2-thai7--goan2-e5, si7 chhin-chhiat e5 bok8-su-niu5, i chin jiat8-sim, goan2 tui3 Seng-oah8-iaN5 e5 an-pai5, koh u7 kho3-teng5 e5 siat-ke3, i long2 hou7 goan2 chin che7 po2-kui3 e5 i3-kian3, bok8-su-niu5 ma7 ka7 goan2 kong2 chin che7 chit-e5 sou2-chai7 e5 tai7-chi3, chhiuN7 in tui3 921 te7-tang7 chhim-khek e5 keng-giam7, koh u7 in tau5-jip8 chok8-kun5 bun5-hoa3 khang-khoe3 e5 sim-cheng5, hou7 lang5 chin kam2-sim, i kong2-tioh8 koan-he7 "Pazeh" e5 tiam2-tiam2-tih-tih, ma7 hou7 goa2 chiok siuN7 beh chhin-sin lai5 chham-u2, jin7-bat.

IaN5-te7 e5 se3-chiat tho2-lun7 kiat-sok, Loa7 bok8-su chhoa7 goan2 chham-koan i siu-chip8 siat-ke3 e5 bun5-but8-koan2, che si7 goa2 te7 1 kai2 khoaN3-tioh8 Loa7 bok8-su, kap goa2 chin3-cheng5 khoaN3--koe3 e5 bok8-su chin bo5-kang5.

Thng3-chhiah-kha e5 Loa7 bok8-su kui-e5 lang5 chhiong-boan2 cheng-sin5, chin jiat8-cheng5 ka7 goan2 aisiatchuh. Bun5-but8-koan2 po2-chun5--e5 si7 Loa7 bok8-su tng2-ku2 lai5 iong7-sim siu-chip8 e5 bun5-but8, i koh ka7 chiah-e5 bun5-but8 chiau3 Tai5-oan5 lek8-su2 e5 si5-ki5 hun-khu tian2-lam2, goan2 1-khu 1-khu toe3 Loa7 bok8-su kiaN5, to7 chhiuN7 1-cham7 1-cham7 kiaN5-koe3 Tai5-oan5 cha2-cheng5 chian5-poe3 e5 kha-jiah kang7-khoan2.

Loa7 bok8-su kong2-oe7 e5 si5 tan-tian5 u7 lat8, m7-taN7 kin2 koh chin chheng-chho2, thiaN i giam5-siok koh jin7-chin siau7-kai3 tak8-hang7 mih8-kiaN7 e5 i3-gi7 kap i e5 koan-tiam2, ma7 khip-in2 goan2 koh-khah jin7-chin su-kho2 i kong2 e5 oe7. Loa7 bok8-su iong7 chok8-kun5 e5 koan-tiam2 kai2-soeh chin che7 tai7-chi3, i tek8-piat8 kiong5-tiau7 PeN5-pou7-chok8 si7 "pai3 chui2", m7-si7 "pai3 ou5" bin5-chok8, ka7 chit-ma2 chin che7 bun5-hian3 e5 chho3-ngou7 thuh-phoa3, ma7 iong7 "Ban5-lam5" e5 kak-tou7, tui3 chit-ma2 lang5 tiaN7-tiaN7 teh kong2 e5 "Han3-jin5" kap "Han3 bin5-chok8" theh8 chhut hoan2-pok kap phoe-phoaN3, choe3-au7 koh iong7 Tai5-oan5 to-goan5 chok8-kun5 kap gi2-gian5 e5 lip8-tiuN5, ka7 goan2 the5-chheN2 Tai5-oan5-lang5 khi2-kok un7-tong7 tioh8-ai3 u7 e5 pak-tng5 kap cheng-sin5.

ThiaN Loa7 bok8-su kong2-oe7, goa2 put-si5 to e7 kam2-kak chin chhi3-khek, hiah-e5 oe7 in2-tong7 goa2 su-kho2, it-tit8 kau3-taN goa2 koh tiaN7-tiaN7 e7 siuN7--tioh8. Loa7 bok8-su siu7-koe3 cheng3-ti7 khou2-thang3, m7-koh i iu5-goan5 chhiong-boan2 seN3-mia7-lat8 teh ui7 Tai5-oan5 e5 chok8-kun5 kap bun5-hoa3 phah-piaN3, soan-thoan5 khi2-kok e5 li2-liam7, hou7 goa2 chin kam2-tong7, ma7 iong7 che lai5 bian2-le7 ka-ti7, ma7 ka7 iau2-koh siau3-lian5 e5 goa2 the5-chheN2 kong2, lan2 u7 koh-khah che7 tai7-chi3 ai3 cho3.

Goa2 siong-sin3 hit-e5 e-pou chhim- khek e5 the2-hoe7 kan-taN si7 Pou-li2 e5 1 pou7-hun7 nia5, Pou-li2 it-teng7 u7 koh-khah che7 hong-hu3 e5 loe7-ham5 tan2-thai7 lan2 tang5-che5 khi3 the2-hoe7 ham7 su-kho2, ki5-thai7 2003 ni5 joah8--lang5 e5 Tai5-gi2 Seng-oah8-iaN5!

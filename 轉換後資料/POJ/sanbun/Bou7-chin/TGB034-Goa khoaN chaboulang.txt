Goa2 khoaN3 cha-bou2-lang5
Bou7-chin

Se3-kai3 ui3 u7 bun5-beng5 kap lek8-su2 khai-si2, lang5 to7 hun-cho3 "cha-pou" kap "cha-bou2"; peN5-peN5 si7 "lang5", m7-koh cha-bou2-lang5 kap cha-pou-lang5 e5 un7-mia7 soah chha chin che7. Se-hng e5 lu2-seng3 un7-tong7-chia2 Simone de Beauvoir ti7 i e5 chheh《Le deuxieme3 sexe》lai7-te2, khui-thau5 to7 kong2: "Cha-bou2-lang5 m7-si7 seN--loh8-lai5 to7-si7 cha-bou2-lang5, si7 tauh8-tauh8-a2 chiah pian3-cho3 cha-bou2-lang5--e5." Kong2-phoa3 chu7 kou2-cha2 i2-lai5 cha-bou2-lang5 e5 heng5-siong7 ham7 ke3-tat8 hou7 sia7-hoe7 the2-che3 sok-pak8 e5 su7-sit8. Tek8-piat8-si7 ti7 hu7-koan5 koan5-ui e5 sia7-hoe7, cha-bou2-lang5 si7 cha-pou-lang5 koan-tiam2 e7-kha jiok8-se3 e5 tai7-piau2, bin7-tui3--e5 si7 1-chiong2『次等』『附屬』e5 te7-ui7.

Lan2 Tai5-oan5 sia7-hoe7 ma7-si7 1-e5 phiau-chun2 hu7-koan5 ui5-chu2 e5 sia7-hoe7, tak8-kang mui5-the2 kong2--e5, hak8-hau7 kho3-pun2 ka3--e5, ke-a2-thau5 put-si5 e7 khoaN3--tioh8-e5, na7 chim-chiok ka7 chu3-i3, e7 hoat-hian7 lai7-te2 u7 chin che7 tui3 cha-bou2-lang5 bo5 kong-peN5 ham7 phiN3-siuN3 e5 sou2-chai7. Hu7-koan5 sia7-hoe7 iong7 cha-pou-lang5 e5 koan5-lek8 un7-chok mui5-the2, iong7 cha-pou-lang5 e5 su-kho2 kian3-lip8 bun5-hoa3, piau2-bin7-siong7 khoaN3--khi2-lai5, lan2 si7 chin chu7-iu5 koh chin bin5-chu2 e5 kok-ka, m7-koh cha-bou2-lang5 e5 sin-the2 kap chu2-the2-seng3 ti7 chia soah bo5 tit-tioh8 thau2-pang3, ma7 bo5 siu7-tioh8 chun-tiong7.

I2 seng-oah8 keng-giam7 lai5 kong2, goa2 pun2-sin chin be7 kah-i3 thiaN-tioh8 cha-pou-lang5 chhoh-kan3-lak8-kiau7, m7-koan2 si7 kui2-e5 ji7, tak8-pai3 na7 thiaN---tioh8, kui-e5 lang5 long2 chiaN5 ngai7-gioh8, sim-lai7 tu5-liau2 bo5 song2-khoai3, ma7 u7 siuN7-khi3 e5 cheng5-su5. M7-chai cha-pou-lang5 si7 an2-choaN2 it-teng7 ai3 iong7 chit-khoan2 gi2-su5 lai5 piau2-si7 in e5 sim-cheng5? Iong7 bu2-jiok8 lu2-seng3 e5 gi2-su5 lai5 siau-thau2 ka-ti7 e5 cheng5-su5 kam2 u7 khah ho2? Gi2-gian5 e5 su2-iong7 ong2-ong2 khan-siap-tioh8 koan5-lek8 e5 un7-chok, cha-pou-lang5 ti7 seng-oah8 chan5-bin7 bo5 i3-sek ma7 koan3-si3 kong2 e5 oe7, in iong7 e5 su5, i2-keng tian2-hian7 chhut in kap chit-e5 sia7-hoe7 tui3 cha-bou2-lang5 e5 bo5 chun-tiong7.

Cheng5 1-cham7-a2, goa2 thak8-tioh8 si7 chok-ka ma7-si7 lu-koan5 un7-tong7-chia2 e5 Kang, Bun5-ju5 sia2 e5 si『女人˙三字經˙行動短劇』(siu ti7 si-chip8《男人的乳頭》), i ka7 "saN-ji7-keng" khng3 jip8-khi3 si lai7-te2, koh ka7 to3-peng2 sia2, ka7 iong7 chhou-lou2-oe7 bu2-jiok8 cha-bou2-lang5 e5 lam5-seng3 ui-koan5 khau-se2, thiat8-te2『顛覆』lu2-seng3 it-chai3 hong5 ap-pek e5 kak-sek.

Ti7 iaN2-phiN3《絕代寵妓》lai7-te2, ma7 u7 chin tat8-tit tham3-tho2 e5 lu2-seng3 gi7-te5. Cha-bou2-lang5 ti7 ti3-sek, koan5-lek8 ham7 keng-che3 koh hong-bin7 e5 han7-che3; cha-bou2-lang5 e5 sin-the2 chu7-chu2 ah-si7 "cheng5-iok8 tok8-lip8"; cha-bou2-lang5 theh8-tioh8 te7-ui7 kap koan5-lek8 liau2-au7, tui3 cha-pou-lang5 cho7-chiaN5 e5 put-an kap kiaN-hiaN5, siuN7 beh ka7 pai5-tu5 e5 hoan2- eng3; koh u7 lu2-seng3『自我救贖』e5 pou7-hun7......long2 si7 e7-sai2 hou7 cha-pou-lang5 kap cha-bou2-lang5 kiong7-tong5 lai5 tho2-lun7 e5 bun7-te5.

Lu2-seng3 gi7-te5 m7-taN7 si7 cha-bou2-lang5 e5 bun7-te5, ma7-si7 cha-pou-lang5 ai3 koan-sim--e5, in-ui7 lu2-seng3 gi7-te5 sui-bong2 si7 ui3 lu2-seng3 e5 kak-tou7 chhut-hoat, beh ui7 lu2-seng3 e5 koan5-ek lai5 phah-piaN3, m7-koh beh tui-kiu5 e5 cheng-sin5, si7 cha-pou-lang5 kap cha-bou2-lang5 chin-chiaN3 e5 peng5-teng2, hou7-siong chun-tiong7 kap boai3 hou7 sia7-hoe7 the2-che3 niu2-khiok e5 pun2-chit. Che ma7-si7 Tai5-oan5 beh chiaN5-cho3 chu3-tiong7 jin5-koan5, chun-tiong7 liong2-seng3 e5 kok-ka, siong7 kai3 tiong7-iau3 e5 bun7-te5.


Bok8-su 80 Hoe3 Chiok-hok Tek8-khan
TiN7 Ji5-giok8 Bok8-su 80 Hoe3 SeN-jit8 e5 Kam2-gian5
					KLH Hoe7-tiuN2 TiuN Hok8-chu5
		29th, June, 2002, Lian5-hng5 Chhan-thiaN, Ko-hiong5-chhi7
Goan2 keng3-ai3 koh thiaN3-sioh e5 Ji5-giok8 Bok8-su,
1-tang cheng5 goan2 chiu7 teh ki5-thai7 kin-a2-jit8 e5 kau3-lim5.
TaN, goan2 kiN3-chin siuN7 beh kong2, soa3 m7-chai beh an2-choaN2 khui-chhui3!
Chai-iaN2 li2 beh the3-hiu, goan2 tai7-ke e5 sim-cheng5 long2 hoaN-hi2 kap pi-siong.
Goan2 e7 hoaN-hi2, in-ui7 li2 tui3 chit-tiap8 khi2, m7-bian2 koh ui7-tioh8 sin-chiuN7 e5 chap8-bu7 teh chhau-hoan5; e7-tit-thang chiau3 li2 ka-ki7 e5 i3-su3 khi3 cho3 ka-ki7 kah-i3 e5 tai7-chi3. Tit-tioh8 oan5-choan5 e5 chu7-iu5. Thang choan5-sim keng3-ai3 kap hok8-sai7 li2 e5 Chu2, ThiN-pe7.
Goan2 e7 pi-siong si7 in-ui7 li2 it-tan7 na7 the3-hiu, goan2 chiu7 bo5 hoat-tou7 koh chhiang5-chai7 u7 ki-hoe7 thang tit-tioh8 li2 e5 chi2-to7 kap ti3-hui7 e5 siuN2-su3. Che m7-na7 chin bo5-chhai2, siang7-si5 ma7 kiam2-chio2 kap pang3-ban7 goan2 chin3-pou7 e5 ki-hoe7 kap kho2-leng5.
Chit-ma2, goan2 tian-to3 kam2-kak chin m7-kam!
Goan2 e7 m7-kam, m7-si7 li2 beh li5-khui..goan2. Tian-to3 si7 li2 bo5 beh li5-khui..goan2! Li2 beh koh ke3-siok8 ka7 si5-kan, jiok8-the2 kap ti3-hui7 koh hong7-hian3 hou7 lan2 e5 pe7-bu2-oe7 kap Tai5-gi2-bun5. Li2 beh koh kap goan2 tang5-che5 chiap-soa3 cho3 TGB e5 su7-kang. Che hou7 goan2 kian3-siau3 kap m7-kam! In-ui7 goan2 chiah-e5 siau3-lian5..e5 bo5 hu7 chek-jim7, bo5 kau3 jin7-chin, chiah tioh8 hou7 Bok8-su li2 chiah8 kau3 chit-e5 ni5-hoe3 iau2 koh teh ui7 Tai5-gi2-bun5 lai5 chau2-chong5 kap chhau-hoan5. In-ui7 goan2 e5 bu5-ti chiah tioh8 hou7 li2 chiah-nih8 sin-khou2!
	SiuN7-khi2 thau5-a2 hou7 Bok8-su khan-ka3, si7 1995 e5 tai7-chi3. Hit-pai2 Bok8-su lai5 Ko-hiong5 khui-kho3, ti7 Kiu2-ju5-lou7 Tan5 Thiat-lam5 e5 hok8-bu7-chhu3. Chit-ma2 si7 Lip8-ui2 Tan5 Ki5-mai7 e5 hok8-bu7-chhu3. Hit-pan long2-chong2 u7 chiaN5-pah-e5 hak8-seng. Bok8-su kam2-kak lang5 siuN-che7, chiu7 mng7 khoaN3 sim2-mih8 lang5 e7-hiau2 chhou-pou7 e5 hoat-im. Goa2 chhut-si3 gu5-a2 m7-bat houN2, chiu7 giah8 chhiu2, long2-chong2 na2-chhiuN7 u7 8 e5 lang5 giah8 chhiu2 e5 khoan2. Chiu7 an2-ne, goan2 chit 8 e5 khai-si2 cho3 gi7-kang lau7-su! Siong7-kho3 e5 si5, chiau3 Bok8-su e5 chin3-tou7 ka3 hak8-seng; pang3-oh8 liau2-au7, chiu7 ti7 chhu3--nih8 sia2 Bok8-su kau-tai3 e5 chok-giap8. An2-ne, goa2 na2 ka3 ma7 na2 oh8, na2 oh8 koh na2 ka3, ti7 put-ti put-kak tiong, poe5-iuN2 sia2 Peh8-oe7-ji7 e5 ki-chhou2! Ma7-si7 in-ui7 an2-ne, goa2 chiah tui3 POJ u7 chhou-pou7 e5 jin7-bat! Che si7 chin iau3-kin2 e5 tai7-chi3! Ti7 Tai5-oan5, chiap-siu7 KBT e5
kau3-iok8, long2 jin7-teng7 Han3-ji7 chiah si7 ji7! Chit-e5 chho3-ngou7 e5 jin7-ti na7 bo5 kai2--koe3, lan2 sit8-chai7 chin oh8-tit thang CTT! Che ma7-si7 lan2 au7--lai5 chou TLH e5 goan5-in. Kau3 chit-ma2, lan2 KLH kap TLH long2-chong2 ma7 u7 beh 1,000 e5 hoe7-oan5. Tai5-oan5 Bo2-gi2 ma7 i2-keng chiaN5-cho3 hak8-hau7 e5 pit-soan2 kho3-theng5! Sui-bong2 lan2 iau2 bo5 boan2-i3, chong2-si7 u7 chin3-pou7 lah! Chiah-e5 su7-kang, u7 1-toa7 pou7-hun7 si7 in-ui7 Bok8-su e5 khan-ka3 goa2 chiah e7-hiau2 tit khi3 cheng-chhu2..e5! Khah an2-choaN2 kam2-sia7 si7 bo5 kau3 giah8 lah!
	Kin-a2-jit8, u7 chiah-che7 koan-sim Tai5-oan5 Bo2-gi2 kap bun5-hoa3 e5 chian5-poe3, peng5-iu2 kap tong5-oh8 lai5 chia ka7 Bok8-su kheng3-chiok 80 hoe3 e5 seN-jit8, goa2 chin siu7 kam2-tong7. Iong7 chiah-e5 sim-lai7 oe7 piau2-si7 goa2 tui3 Bok8-su e5 keng3-ai3 kap kam2-kek, ma7 ki5-thai7 Bok8-su sin-the2 khong-kian7 chiah8 pah-ji7. Chiok-hok tai7-ke su7-su7 ju5-i3.
	To-sia7. A-men!
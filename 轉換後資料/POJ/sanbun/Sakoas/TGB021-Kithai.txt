Ki5-thai7
Sakoas

I2-keng beh 60 hoe3--a, i tak8-kang iu5-goan5 thau3-cha2 6-tiam2-poaN3 to7 chhut-mng5, thang ho2 hu3 ti7 7-tiam2 chin3-cheng5 kau3 kong-si, am3-si5 ma7 long2 tioh8 koe3 7-tiam2 liau2-au7, chiah e7-tang3 ha7-pan tng2 chhu3 chiah8-png7.

Ti7 chit-keng hoe3-un7 kong-si chiah8 thau5-lou7 beh oa2 25 ni5--a, ui3 sai2-chhia un3-chiang3 kau3 chit-ma2 seng kau3 kho3- tiuN2 e5 chit-bu7, kang-chok si5-kan soah pi2 koe3-khi3 koh khah tng5, poaN3-mi5 put-si5 koh e7 chiap tioh8 tian7-oe7, sui7-si5 to ai3 chun2-pi7 chhut-mng5 chhu2-li2 kong-su7.

Kui2 ko3 goeh8 cheng5, kong-si ui3 Jit8-pun2 chhiaN3 3-e5 "kou3-bun7" lai5, kong2 beh cheng2-tun3 kong-si e5 keng-eng5. Chit 3-e5 Jit8-pun2 kou3-bun7 lai5 kau3 te3, to7 teng7 chin che7 sin kui-teng7, iu5-ki5 si7 koan2-li2 kan3-pou7, long2 hong5 iau3-kiu5 thau3-cha2 7-tiam2 to7 ai3 kau3 kong-si, am3-si5 iau2-boe7 koe3 7-tiam2 be7-tang3 li7-khui kong-si, ai3 ka7 kong-si tong3-choh "chhu3" kang7-khoan2 khoaN3-thai7. Ku7-ni5, cheng3-hu2 soan-pou3 "kun kong kau3 ui3 kin-ni5 khai-si2 1 le2-pai3 hioh 2-kang", kong-si pun2-te2 ma7 soan-pou3『比照辦理』. M7-koh, Jit8-pun2 kou3-bun7 lai5 kau3 chia, m7-taN7 bo5 thang 1 le2-pai3 hioh 2-kang, le2-pai3 koh tiaN7-tiaN7 ai3 lim5-si5 khi3 kong-si chhu2-li2 tai7-chi3, peng5-siong5-si5-a2 siong7-pan e5 si5-kan ma7 pian3-tng5, ke--chhut-lai5-e5 long2 bo5 sng3 si7 "ka-pan", Jit8-pun2 kou3-bun7 kong2 "na7 u7 ka7 kong-si tong3-choh ka-ti7 e5 chhu3, seN-seng5 ai3 hu3-chhut chit-koa2 khui3-lat8!"

I u7 kui2-lo7-e5 20 goa7 ni5 e5 lau7 tong5-su7, koh bo5 joa7 ku2 to7 e7-sai2 pan7 the3-hiu--a, choe3-kin7 soah 1-e5 1-e5 hou7 kong-si si5 thau5-lou7, i kang-chok leng5-lek8 khah kiong5 chiah hong5 lau5--loh8-lai5, m7-koh khang-khoe3-liong7 soah lu2 lai5 lu2 tang7. In ti7 kong-si lai7-te2 ma7 u7 chou kang-hoe7, m7-koh kang-hoe7 u7 na2 bo5--leh, u7 siaN2-mih lou7-iong7? png7-oaN2 chong2--si7 khah tiong7-iau3, to7 sng3 si7 kang-hoe7 kan3-pou7, ma7 kan-taN e7-tang3 tiam7-tiam7 phoe3-hap8 kong-si e5 "chi2-si7".

I sim-koaN-te2 chiaN5 m7 kam-goan7, m7- koh chhui3-ki2-kin ka7--leh, ma7 tioh8 nge7 thun-lun2--loh8-lai5, i iu5-goan5 khoa3-liam7 i e5 hau7-siN. I 2-e5 hau7-siN long2 tai7-hak8 chhut-giap8--a, ma7 long2 the3-ngou2--a, m7-koh thau5-lou7 iau2-be7 un2-teng7, ma7 long2 iau2-be7 seng5-ke, i chit-e5 thau5-lou7, siong7 bo5 ma7 koh u7 un2-teng7 e5 siu-jip8 thang i5-chhi5 ka-teng5.

Tu2-tioh8 lu2 lai5 lu2 che7 bo5 hap8-li2 e5 iau3-kiu5, tong5-su7 ke-kiam2 e7 put-boan2, Jit8-pun2 kou3-bun7 chong2--si7 an2-ne khau-se2: "Lin2 Tai5-oan5-lang5 nah long2 chiah-ni7 phaiN2 khoan2-thai7?" Pian7-na7 thiaN-tioh8 Jit8-pun2 kou3-bun7 an2-ne teh siau-khian2 Tai5-oan5-lang5, koe3-khi3 tiaN7-tiaN7 the3 tong5-su7 chhut-thau5 e5 i, chong2--si7 chiaN5 be7-song2, m7-koh ma7 bo5 in hoat-tou7, kan-taN e7-tang3 in3 kong2: "Goan2 Tai5-oan5-lang5 chiah m7 si7 an2-ne--leh!"

I tui3 hian7-sit8 bo5 siaN2-mih ki5-thai7--a, ui3 koe3-khi3 tong2-goa7 si5-tai7 khai-si2, i to7 it-tit8 chi-chhi5 gia5 chhiN-ki5-a2--e5, chit-ma2 i chi-chhi5 e5 lang5 chou-seng5 sin cheng3-hu2--a, i soah tian-to2 kam2-kak ka-ti7 lu2 lai5 lu2 bo5-lat8 kai2-pian3 siaN2-mih. I iu5-goan5 e7 koan-sim tian7-si7 po3-choa2 teng2-thau5 e5 cheng3-ti7-tai7, m7-koh sim-koaN-te2 cha2 to7 khoaN3-phoa3 cheng3-kheh e5 kha-chhiu2, i kan-kaNkoh u7 tam7-poh8-a2 ki5-thai7, ki5-thai7 chit-chiong2 bo5 kong-peN5 e5 sia7-hoe7, koh e7 u7 ki-hoe7 thang kai2-pian3, ki5-thai7 i e5 2-e5 hau7-siN m7-bian2 chhiuN7 i kang7-khoan2 hou7 lang5 chau-that!


Ang5 Kim Sian-siN e5 Thian-lou7 Lek8-theng5
IuN5 Thian-ho5 
1848 ni5 12 goeh8 29 jit8, i2-keng am3, hut-jit8[jian5] ti7 lau5-kha u7 siaN teh kio3 “Ang5 Sian-siN lai5 che7.” “Ho2 ah, iau2 u7 tam7-poh8 si5-kan, goa2 lai5 khi3 kap Thian-ho5 Sian-siN kong2 chit8 e5 oe7-a2 le3, kaN2 iau2-boe7 khun3 houN3.” “Iau2-boe7, chhiaN2 li2 khi2--khi3, ti7 lau5-teng2 thau5-kau3-keng.”  Iok u7 chit8 hun cheng ku2, chiu7 u7 ban7-ban7 e5 kha-pou7 siaN teh lai5.  “Thian-ho5 Sian-siN!”  “Ou3!  Ang5 Sian-siN, lai5-che7.”  “Ho2...... Li2 bat thiaN-tioh8 goa2 e5 li2-lek8 bo5?”  “Han2-tit thiaN-tioh8.”  “Goa2 lai5 kong2 hou7 li2 thiaN, ho2 bo5?” “Ho2, chhiaN2 li2 kong2.”
Goa2 15 hoe3 kau3 21 hoe3, hoan7 cheng3-thau5, 3 jit8 chit8-to2, m7-chiaN5-lang5, soe3-soe3-han3, toa7 pak-tou2-thang2, in-ui7 lau7-pe7 khi3 ka7 goa2 khoaN3-mia7, kong2 si7 “Si2-un7, tiaN7-tioh8 be7 i--tit, ke i, ke liau2 chiN5,” sou2-i2 chiu7 long2 m7 ka7 goa2 i, chi2-u7 pang3 beh hou7 si2, goa2 chiu7 it-tit8 thoa-mia7 kau3 21 hoe3.  Goan2 si7 toa3 ti7 Ho5-bi2 Ka-po2-tham5.  Hit-si5 chhu3-piN Tham5 chek hoan7 bak8-chiu piN7, chio goa2 kong2, Lai5 khi3 Chiong-hoa3 hou7 ang5-mng5 hoan-a2 i, m7-bian2 chiN5, goa2 chiu7 toe3 i khi3 nia2 ioh8 lai5 chiah8, ioh8-chui2 eng7 beh8-a2-chiu2-kan te2, khou2 teh8-teh8, tai7-seng tak8-pai2 nia2 ioh8 to chiah8 bo5 chiau5 liau2, piaN3 chit8-koa2 hiat-kak8; au7-lai5 chiah chai-iaN2 hoat-tou7, chiu7 long2 chiah8 kau3 liau2.  Khi3 teh i-piN7 hit-si5, Tham5 chek bat ka7 goa2 kong2, Lan2 lai5 kap i jip8 hoan-a2-kau3, i chiu7 e7 khah chin7-lat8 ka7 lan2 i; na7 ho2, lan2 chiah mai3.  Goa2 ti7 sim-te2 siuN7 kong2, A7 ho2 an2-ni hiau-sim; chong2-si7 in-ui7 m7-chiaN5-lang5, u7 an2-ni teh siuN7, ia7 m7-kaN2 kong2 chhut chhui3.  Hit-si5 lang5 iau2 bo5 siaN2 kaN2 khi3 nia2 ioh8, sui-jian5 m7-bian2 chiN5, chit8 jit8 ia7 si7 ji7-saN-chap8 lang5 na7-tiaN7; in-ui7 kong2 ang5-mng5 hoan-a2 e7 ka7 lang5 ou2 sim-koaN kap ou2 bak8-chiu.
Ti7 I-koan2 thiaN-tioh8 Ng5 Bou7-seng7 Sian-siN (hian7-si5 ti7 Ji7-chui2 e5 Ng5 Jin5-siu7 Bok8-su e5 lau7-pe7) kong2, ThiN-te7 e5 Chu2 na7 m7 pai3, chiu7 m7-bian2 pai3.  Chit ku3 oe7 khek-tiau5 ti7 goa2 e5 sim, chiu7 koat-i3 sin3 Chu2.  Chng-tiong bo5 lang5 sin3 Chu2, chiu7 ka-ki7 chit8 e5 tak8 le2-pai3 tiam7 tiam7 thau lai5 Chiong-hoa3 le2 pai3.  Tioh8 kiaN5 tiam2 goa7 cheng e5 lou7, tiong-tau3-tng3 siong5-siong5 bo5 chiah8 ia7 bo5 lang5 chai; m7-bat ji7, put-ko3 gong7-gong7 le2-pai3.
Au7-lai5 ui7-tioh8 chin ai3 thak8 Lo5-ma2-ji7, siuN7 ai3 kap pai3 Siong7-te3 lang5 toa3; m7-bian2 chiN5 bo5 iau3-kin2, na7 e7-thang thak8 Lo5-ma2-ji7 chiu7 ho2.  Niu5 Chiam5-tek, hian7-si5 ti7 Tang-mng5 e5 Niu5 Siu3-tek Bok8-su e5 lau7-pe7, chiu7 ka7 goa2 in2 khi3 kap in tiuN7-lang5, (Niu5 Siu3-tek Bok8-su e5 goa7-kong) toa3.  Thau5-ke m7-na7 ka3 goa2 Lo5-ma2-ji7 bat to7-li2, koh kong2 bo5 chiN5 be7 eng7-tit, chiu7 chit8 goeh8 hou7 goa2 khou-goa7 gin5.  Che ti7 tng-si5 si7 chin u7 chiN5.  M7-na7 an2-ni, goa2 khi3 toa3 e5 si5, iau2 chin m7 chiaN5-lang5, thau5-ke eng7 chin ho2 hou7 goa2 chiah8, siong7-chhiaN2 chit8-jit8 hou7 goa2 chiah8 gou7-tng3; goa2 e5 sin-the2 chiu7 it-tit8 toa7-han3, ia7 it-tit8 pui5 koh iong2 khi2--lai5, piaN3-se3 cho3-kang ia7 be7 ia3-lan2.  Lang5 long2 liah8-cho3 ki5-koai3.  Toa3 hia 5 goeh8-jit8, Lo5-ma2-ji7 chiu7 long2 e7, thau5-ke be2 Seng3-keng kap Seng3-si sang3 goa2; goa2 chiu7 kap i saN-si5, chiu7 khi3 Tai5-tiong, Ta7-li2-khit, Khe-sim-pou si3-ke3 cho3 chhou-kang than3-chiah8, kiaN5 kau3--hia, than3-chiah8 kau3--hia.  Tng-si5 pun2-hiuN e5 lang5 hui-siong5 gong5-ngiah8 kong2, goa2 chit8-e7 jip8-kau3 sin-the2 piN3 hiah iong2, koh soa3 kiaN5 u7 lou7.  Hit-si5 pun2-hiuN e5 lang5 chio2 lang5 bat kau3 Tai5-tiong.  In-ui7 lang5 na7 beh chhut-mng5 tioh8 poah8 u7 poe chiah kaN2; na7 bo5 chiu7 kiaN e7 chhiong--tioh8, soah--tioh8, hoan7--tioh8, thou2--tioh8, koh lou7-tiong siong5-siong5 u7 chhiuN2-kiap e5 gui5-hiam2.  It-poaN e5 lang5 sit8-chai7 si7 kiaN5 bo5-lou7, kiaN-hiaN5 koe3-jit8, chin-chham2.  Chong2-si7 goa2 chi2-u7 sin3 Chu2 chiu7 bo5 kiaN, chin chu7-iu5 si3-ke3 khi3; chai7 ti7 hit-si5 si7 chit8-kiaN7 ki5-su7.  Ia7 goa2 kau3 tak8 sou2-chai7 chiu7 ai3 kong2 to7-li2 hou7 lang5 thiaN, bo5 kong2 tong3 be7-tiau5.  
Au7-lai5 koh tng2-lai5 Chiong-hoa3 e5 si5, Lim5 Hak8-kiong Sian-siN khoaN3-tioh8 goa2 u7 Seng3-keng kap Seng3-si, ia7 e7 thak8, chiu7 chin hoaN-hi2; ka7 goa2 in2 kap Lan5 I-seng toa3, hoat chhiam-a2 kap kou3-mng5.  Hit-si5 u7 Lan5 I-seng e5 hak8-seng Ko Chai3-tek, Gou5 Hi-iong5, Lau5 chin2-chhiong kap Ka-leng7-sian, i2-kip I-koan2 e5 kang-lang5 tai7-ke cho3-hoe2, tak8 jit8 chin sim-sek.  Am3-si5 goa2 chiu7 chio kang-lang5 khi3 hu7-kin7 e5 chhan5-chng kong2 to7-li2.  Koh u7 chit8 e5 lau7 Chin3 peh (許進長老), gou7 jit8 be7 te5-khou, lak8 jit8 kong2 Ia5-sou, chhit jit8 siu2 le2-pai3; goa2 ia7 siong5-siong5 kap i chhut-khi3 kau3 Chhau2-tun, Ji7-chui2 chiah e5 chhan5-chng kong2 to7-li2.  Iau2-boe7 u7 chhia, long2 si7 pou7-kiaN5.
Ia7 goa2 ti7 I-koan2 e5 kang na2 cho3 na2 koan3-si3, in-ui7 chhou-kang chi2-u7 goa2 chit8 lang5, m7-na7 hoat chhiam-a2 kap kou3-mng5, ia7 tioh8 koan2-kou3 piN7-sek, siat-hoat piN7-lang5 e5 jip8-iN7, chan3-ioh8-keng, ioh8-kiok8 e5 so2-si5 ia7 goa2 teh kau.  I-koan2 e5 thau5-cheng5 koan2-kou3 kau3 au7-peng5, thiN-kng cho3 kau3 e5-hng; goa2 u7 lau2-sit8, u7 khin5, hou7 lang5 chin sin3-iong7.  Goa2 nng7 pai2 tui3 Lan5 I-seng tho2 ai3 jip8 Toa7-oh8 (chiu7-si5[si7] hian7-chai7 Sin5-hak8-iN7).  Thau5-pai2 Lan5 I-seng tui3 goa2 e5 ka-chiah-phiaN tah-tah kong2, Li2 toa3 I-koan2 chin hah8-eng7, piN5-piN5 si7 ui7 Chu2 cho3 kang.  Te7-ji7 pai2 koh ka7 i tho2 e5 si5, in3 goa2 kong2, Goa2 chiah ka7 Mui5 Bok8-su kong2 khoaN3.  Nng7 pai2 long2 bo5 tit-tioh8 un2-chun2, in-ui7 goa2 bo5 hak8-bun7, ia7 bo5 khiau2-khi3.
Toa3 I-koan2 5 ni5 au7, Lan5 I-seng tng2-khi3 Eng-kok, goa2 ia7 si5.  Khi3 Toa7-sia7, ti7 hia kiat-hun, chhe-ku7 ka7 goa2 nia2 chit8 e5 heng5-siong-pai5 hou7 goa2 khi3 be7 ioh8.  Ho2 than3 si7 ho2 than3, m7-ku2 sim kan-khou2.  In-ui7 tng-si5 e5 be7 ioh8-a2 gau5 phian3--lang5; Leng5-sng Sou-taN2 be7 cho3 Eng-kok e5 toa7 pou2-ioh8, phau3 chui2 chit8-e7 kun2, ka7 lang5 kong2, Li2 khoaN3, Eng-kok e5 pou2-ioh8, lat8 chin toa7...... Sou2-i2 ti7 tng-si5 be7 ioh8-a2 bo5 ho2 mia5-sia.  Goa2 be7 3 ni5 goa7, u7 chit8 jit8 tui3 Hong-goan5 kiaN5 tng2-lai5 Chiong-hoa3 e5 lou7-tiong (tng-si5 bo5 chhia), ki5-to2 Siong7-te3 ka7 goa2 oaN7 chit-giap8, chin tu2-ho2, lai5 kau3 Chiong-hoa3 tu2-tioh8 Lan5 I-seng, kio3 goa2 koh kap i toa3.  Goa2 kong2, Goa2 i2-keng u7 bou2-kiaN2; i in3 kong2, Bo5 iau3-kin2, chiu7 kap i toa3.  Hit-si5 33 hoe3, u7 Chhi5 Chu2-in, Ong5 Kim-ti5, Gou5 Bun5-liong5, Ng5 Chin2-ban7 kap Ong5 Kheng3-liong5 cho3 Lan5 I-seng e5 hak8-seng; ki5-tiong Chhi5 Chu2-in tauh8-tauh8 kap goa2 chhut-khi3 kong2 to7-li2.  SaN ni5 au7, khoaN3-tioh8 Thai3-peng5-keng2 Ko Kim-seng Bok8-su chhut ti7 Kau3-hoe7-po3, beh bou7-chip8 Si3-chap8 jit8 oh8 e5 hak8-seng 7 mia5; sim-te2 ka-ki7 siuN7 kong2 bo5 bang7.  Lam5-pou7 u7 pah-lian5 keng e5 kau3-hoe7, chiah beh keng2 7 mia5; goa2 iu7 bo5 hak8-bun7, koh ka-chok8 5 lang5 leh.  Cheng5 bou2 siN chit8 e5 chiu7 si2, koh chhoa7 au7--e5.  Ti7 I-koan2 3 ni5 ku2 siN 3 e5, u7 5 e5 thau5-chhui3, thai3 u7 hoat-tou7 thang thak8 sim2-mih8 oh8! Ong5 Kheng3-liong5 khoaN3-tioh8 goa2, toa7 siaN mng7, Li2 si7 bo5 thak8-tioh8 Kau3-hoe7-po3 lou3, beh koh toa3 chia kau3 ti7-si5? Goa2 in3 kong2, U7 to u7 le3, taN a7 iau2 u7 hoat-tou7......
Hit-si5 Gou5 Chhiu-bi5 ia7 ti7 hia, i si7 Tai5-pak chut-giap8--e5, thiaN-tioh8 chiu7 kong2, “Li2 kiam2 u7 ai3 khi3? Na7 ai3, goa2 bin5-a2-chai3 beh khi3 Tai5-lam5 ka7 goan2 ko-a2 kong2.”  I hit-si5 tu2-chiah cho3 Siu3-iN5 tiaN7-tioh8 na7-tiaN7.  Goa2 chiu7 in3 i ho2.  Lan5 I-seng, I-seng-niu5 ia7 hoaN-hi2.  Gou5 Chhiu-bi5 lai5 hoe5-tap kong2 ho2, goa2 chiu7 khi3 Thai3-peng5-keng2 kang2-sip8 40 jit8, u7 Ko Lo3-thau5, Ang5 Tiau5-thiu, Khou2 Chin2-hong tang5-oh.  Au7-lai5 chiu7 toa3 kau3-hoe7: Sin-chhi7, A-li2-kang2, Iam5-pou, Ka-gi7 Koe3-kau, Lim5-ki2-pou, SoaN-pa3, Lok8-moa5-san2, Chip8-chip8 kau3 Chui2-li2-kheN, Tek-san.
Chit tiong-kan u7 khi2 3 keng pai3-tng5; koh Lok8-moa5-san2 e5 pai3-tng5, tui3 chhan5-chng siat-hoat i5-choan2 lai5 ke-chhi7.  Kau3 taN cho3 sin3-chia2 16 ni5, cho3 thoan5-to7 35 ni5 ku2, koh 3 jit8 chiu7 72 hoe3.  Siong7-te3 su3 goa2 iong2-kiaN7, iau2 e7 si3-ke3 chau2, hian7-si5 chit8 jit8 kiaN5 nng7-phou3 iau2 e7 kham-tit.  Tui3 cha2 kau3 taN, put-ko3 ai3 kong2 to7-li2; lou7-tiong ia7 kong2, ti7 jin5-ke che7 ia7 kong2, chi2-u7 kong2 bi7-si7.  Bo5 hak8-bun7, ng5-sng tah-meh e5 lang5, kin-a2-jit8 e7-tit iong2-kiaN7 cho3 kang, oan5-choan5 si7 Siong7-te3 e5 siuN2-su3.  Na7 bo5 pai3 Siong7-te3, chap8-sin ia7 si2 lah! Kiat-hun cheng5 kap Lan5 I-seng pi5-tang7 pah-ji7 kin, siang7 tang7 bat kau3 chit8-pah siap-peh kin, hian7-si5 iau2 u7 chit8 pah saN-chap8 kin.
 
Goa2 si7 Ko Kim-seng Bok8-su e5 hak8-seng, si7 si3-chap8 jit8 oh8 chhut-lai5--e5; che si7 goa2 e5 hak8-lek8.  Cheng3 thoan5-to7 tiong goa2 pai5 te7 it, te7-it bo5 hak8-bun7, te7-it gu5-gong7.
Chheh-pang5 na7 u7 hoat-be7 Lo5-ma2-ji7 e5 chheh, goa2 chiu7 be2, hia u7--e5, tak8 pun2 goa2 to u7.  Put-ko3 pok8-kek i2-lai5 chiu7 m7-bat koh be2.  
Sin3 Chu2 50 ni5 kan, m7-bat chioh chit8-sian2 gou7-li5.  Bo5 ho2-giah8, ia7 bo5 khiam3-kheh; Siong7-te3 hou7 goa2 kau3-giah8, ia7 hou7 goa2 be7 tham-sim.
“An2-ni ho2, chhiaN2 li2 hioh-khun3, goa2 tioh8 loh8-khi3, iok-sok e5 si5-kan 7 tiam2 poaN3 i2-keng kau3.  Bok8 Sek-in Sian-siN na7 lai5, chiu7 beh ti7 e7-bin7 cho3 le2-pai3.” “Chin to-sia7, chin ho2, hou7 goa2 soa3 thang tit-tioh8 chai cha2-si5 sin3-tou5 e5 su7-cheng5.  Sek8-lim5 chit choa7 koe3-lai5 u7 ti7-hia pang-chan7 li2 e5 kang a2 bo5?” U7 ah, kong2 nng7 pai2.” “Ji7-saN che7 hui-ki koh khi3 lah, u7 Ban5-lam5 e5 kau3-hoe7 chhiaN2 i Seng3-tan3-cheh cheng5 tng2-khi3 thang ke3-ek8 me5-ni5 e5 kang.” “Koh khi3 E7-mng5 lah ou3?”  “Si7 lah, ti7 Kou2-long7-su7.  Lau5-thui kia7-kia7, chhiaN2 un5-a2 kiaN5.” “Ho2.”
Ang5 Sian-siN chhut-khi3 liau2-au7, pit-chia2 na2 siuN7 chit e5 kou3-su7, ju2 siuN7 ju2 kam2-kek, put-chi2 u7 ke3-tat8, teh siuN7-tioh8 sia2 i.  Chiu7 u7 kui2-ku3 oe7 hut-jian5 tui3 sim-te2 it-tit8 chheng3--khi2-lai5, ki3 ti7 e7-bin7 lai5 cho3 kiat-boe2.
一、基督老精兵   		
始終一貫誠   		
至老無變心   		
洪金勝黃金			
二、篤志高牧師
育人傳報主
開學四十天
功效有顯然
三、先代眾聖徒   		
六日講耶穌   			
道遠任又重   			
願咱再提唱      			 
四、全台歸主令
上帝己頒行
先烈在天靈
望咱快完成
Kam2-sia7	上帝己頒行 su5: Thian-ho5 ti7 peN7-chhng5-tiong thiaN-kiN3 u7 che7-che7 siok8 Chu2 e5 ho2 peng5-iu2 the3 g	先烈在天靈oa2 teh ki5-to2, koh u7 Ho5-bi2 kap Bin5-chok8-lou7, i2-kip8 Liu2-teng 3 e5 Kau3-hoe7 ki5-t	望咱快完成 o2-thoan5, tak8-jit8 chiong goa2 e5 su7 pai5-liat8 ti7 ThiN-pe7 bin7-cheng5; kam2-kek put-chin7.  TaN i2-keng u7 khah ho2, ti7 si5 e7 oan5-choan5 khiok iau2-boe7 thang chai, ia7 iau2 m7-bat sia2 phoe chheng2-an peng5-iu2, chhin-lang5; sou2-i2 sun7 chit e5 ho2 ki-hoe7, chhiam3-iong7 chit e5 po2-kui3 e5 choa2-bin7, seng tui3 liat8-ui7 piau2 keng3-i3, chhim-chhim she-sia7.  Goan7 ThiN-pe7 chiok-hok liat8-ui7, po3-siuN2 liat8-ui7 e5 thiaN3-sim.  Koh kam2-sia7 Kong-po3 phian-chia2 sian-siN ka7 goa2 teng-chai3 e5 ho2-i3.
IuN5 Thian-ho5 pai3.
(Tai5-oan5 Kau3-hoe7-kong-po3 728,730-732 koan3; 1949 ni5 8, 10-12 goeh8)

Cheh-khi3
Han5-sit8.
Lun7 siu2 Han5-sit8 cheh e5 lai5-lek8.  Chai7- cha2 Chin3 kok u7 chit8 e5 jin5-sin5 mia5 Kai3 Chu2-chhui, cheng5 u7 kap i e5 jin5-kun Chin3 Bun5-kong chhut-goa7.  Tng hit-si5 Chin3 Bun5-kong iau2-boe7 teng2 khi3-lai3 che7 kok-ui7, ti7 pat8 sou2-chai7 khun3-khou2, sim- chi3 ti3-kau3 bo5 thang chiah8.  Chiau3 liu5- thoan5 teh kong2, Kai3 Chu2-chhui u7 koah i kha-tou2-bah hou7 i chiah8.  Kau3 au7-lai5 cho3- hoe2 to3-lai5 pun2-kok, Chin3 Bun5-kong i2- keng chiang2-koan5 chiu7 kho3-siuN2 hong7- lok8 hou7 hiah e5 kap i saN-tang5 khou2-lan7 e5 jin5-sin5.  M7 chai si7 sim2-mih8 in-toaN tok8- tok8 bo5 siuN2 Kai3 Chu2-chhui.  Sou2-i2 Kai3 Chu2-chhui m7 goan7 chai7 tiau5 cho3 koaN, ia7 bo5 beh kong2-khi2 hong7-lok8 e5 su7 cho3 i khi3 un2-ku san-lim5.     
Au7-lai5 Chin3 Bun5-kong chai ka-ti7 e5 chho3-gou7, u7 phaiN2 khoan2-thai7 Kai3 Chu2- chhui, chiu7 hoan2-hoe2 teh-beh khi3 chhiaN2 i chhut-lai5, chong2-si7 Kai3 Chu2-chhui koat-toan3 m7 kheng2 chhut-lai5.  Chin3 Bun5-kong bo5 ta-oa5, eng7 ke3 beh kiong5 pek i chhut, chiu7 pang3 hoe2 ka7 i sio cho2-iu7 e5 chhiu7-bak8, chong2-si7 i pho7 chhiu7, kam- goan7 hou7 i sio-si2, long2 bo5 chau2-pi7.  Hit- si5 si7 tu2-ho2 Chheng-beng5 cheng5 chit8 jit8. Chin3 Bun5-kong u7 chin pi-ai siau3-liam7 i, chiu7 eng7 Bian5-soaN e5 te7 lai5 thek-hong i, soa3 beng7-leng7 hiah e5 peh-seN3, mui2-ni5 Chheng-beng5 cheh cheng5 saN jit8 ke-ke long2 tioh8 pi7-pan7 hoe2-sit8 khi2-lai5 khng3, kim3 hoe2-hun saN-jit8.  Kau3 lou7-boe2-jit8 chiu7 ho7-cho3 Han5-sit8 cheh, chiu7-si7 Kai3 Chu2- chhui koe3-ong2 hit jit8.  Sou2-i2 Kang-siaN5 e5 hong-siok8 u7 siu2 chit e5 kim3 ian e5 cheh ho7-cho3 Hau5-sit8 cheh.  Keh me5 chiu7-si7 Chheng-beng5.   
Chheng-beng5
Lun7 kau3 Chheng-beng5 e5 lai5-lek8 khiok be7-tit chai kau3 choaN2 siong5-se3.  Chiau3 chheh-nih8 sou2 ki3-chai3 lai5 khe-kho2 si7 Ng5- te3 chiu7 u7 siat hit e5 cheh-khi3.  Kau3  
Gian5 Sun3 hit-si5 u7 beng7-leng7 thian-bun5 e5 koaN lai5 siong5-se3 khui-chheh tiaN7-tioh8 su3-kui3 e5 khi3-hau7.  Chiau3 in teh keng- giam7, tui3 tang-chi3 jit8 liau2-au7 koe3 105 jit8, kau3 hit jit8 khah siong5 u7 ou-im thau3- hong, toa7-hou7, chiu7 siat cheh mia5 ho7-cho3 Han5-sit8 cheh.  Koe3 chit8 jit8 hun5-bu7 soaN3-khui, thiN chheng khi3 beng5, chiu7 ho7-cho3 Chheng-beng5, tu2-tu2 si7 tui3 tang- cheh koe3 106 jit8.     
Kau3 Chheng-beng5 hit jit8 lang5 u7-e5 ti7 ke-lai7 che3-hian3 in e5 chou2-kong, chiu7-si7 eng7 lun7-piaN2 chhai3-se kap koe2-phin2, sam-seng chiu2-le2 lai5 pai5-liat8 ti7 sin5-chu2 e5 bin7- cheng5 teh hau3-keng3.  U7-e5 pi7-pan7 taN khi3 soaN-nih8, khi3 che-hian3 chou2-kong e5 bong7 ho7-cho3 poe7-hong7.  Che7-che7 lang5 kong2 Chheng-beng5 poe7-che3, ia7 u7 lang5 kong2 si7 so3 bong7.  Lun7 Chheng-beng5 cheh chai7 Tai5-oan5 kheh siong5 si7 Choan5-chiu lang5 e5 kiaN2-sun teh siu2.
(Tai5-lam5 Kau3-hoe7-po3 te7 277 koan3, 1908 ni5 4 geh8)
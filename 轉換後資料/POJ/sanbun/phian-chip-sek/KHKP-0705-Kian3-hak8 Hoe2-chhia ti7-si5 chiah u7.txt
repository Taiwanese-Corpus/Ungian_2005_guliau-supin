
Kian3-hak8 Hoe2-chhia ti7-si5 chiah u7?
Tai5-oan5 Pak-pou7, Chheng-tiau5 si5, chiu7 u7; Lam5-pou7, Jit8-pun2-lang5 lai5 koan2 Tai5- oan5, chiah khoaN3-tioh8.  Se3-kai3 sim2-mih8 sou2-chai7, sim2-mih8 si5, tai7-seng u7 hoe2- chhia?  Eng-kok e5 chhu3, khah che7 u7 ian-tang5, thang hou7 chau3-kha e5 hoe2-hun chau2-chhut, khoan2-sit chhin-chhiuN7 se3-keng hoe7-sia7.  Ian-tang5 nih, u7 chit8-ki thih hoaiN5-koaiN; hit ki5 hoaiN5-koaiN, u7 pak8 thih-lian7-a2, tui7 loh8 lai5, lian7-a2 boe2 u7 pak8 chit8-e5 kau-a2, thang kui3 te5-kou2, tiaN2, oe-a2, kap tak8-hang7 e5 khi3-khu7.  Hiah-e5 mih8 long2 u7 khian-a2 thang kui3 ti7 hit-e5 kau.  
U7 chit8-jit8, chit8-e5 ta-pou gin2-na2 teh pi7-pan7 kun2-chui2 beh ka7 i e5 lau7-bo2 phau3-te5.  Chui2 toa7 kun2, chui2-ian tui3 te5-kou2 chheng3 chhut-lai5.  Ui7-tioh8 chui2-ian e5 lat8, te5-kou2 chiu7 tin7-tong7-hiN3, io5-lai5 io5-khi3, thih-lian7 ia7 toe3 i teh io5.  Hit-e5 gin2-na2 na2 khoaN3, chiu7 na2 siuN7, ka-ti7 kong2, Ai3-ah, hit-e5 te5- kou2 na7 u7 lun5, tek-khak e7 kiaN5.  
Chit-e5 gin2-na2, chiu7 khi3 chit8-keng be2-khau2-thih tiam3, mng7 tiam3-chu2, khoaN3 hiah-e5 lan5-san e5 thih, u7 hoaN-hi2 hou7 i khioh khi3 eng7 bo5?  Tiam3-chu2 in3 kong2 HoaN-hi2.  Tiam3-chu2 khoaN3 i gau5 eng7, m7-na7 chiong lan5-san e5 thih hou7 i, lian5 hong-lou5 kap ke-si ia7 soa3 chioh i eng7.  Teh siuN7 hit-e5 gin2-na2, sim-lai7 m7-chai siuN7 ai3 beh cho3 sim2-mih8 toa7 ki5-koai3 e5 mih8-kiaN7.  Theng5 bo5 loa7 ku2 khoaN3-kiN3 i khun5- khun5 teh cho3; m7-na7 lan5-san thih kap ke-si chioh i eng7, soa3 pun2-sin pang-chan7 i hoaN7-ioh8, chiong hiah-e5 thih ka7 i liam5.  Bo5 loa7 ku2, che7-che7 lang5 khi3 hit chng- nih, khoaN3 i cho7-chhut chit8-tiuN chhia-a2, ti7 lou7-nih teh kiaN5-lai5 kiaN5-khi3, tai7-ke bo5 m7 gong7-ngiah8.   
Jian5-au7 u7 chit8-e5 ho2-sim e5 lang5, khui lou7 hou7 i khi3 tai7-hak8 thak8-chheh, kau3 pit8-giap8.  Teh thak8 e5 si5, sim-lai7 long2 bo5 pang3-sak i sou2 heng3-bi7 e5.  Chheh-nih u7 ki3 kong2, i put-si5 teh lian7-sip8, m7-na7 eng7 thih teh tau3, koh eng7 choa2 oe7 hit-e5 iuN7.  
Kau tiong2-seng5 e5 si5, kap chit8-e5 tang5-sim e5 peng5-iu2, saN-kap khui chit8-e5 thih- khi3 e5 hoe7-sia7; ko2-jian5 cho7-chiaN5 chit8 tiuN hoe-chhia, e7 kiaN5, koh e7 chai3 lang5, kap mih8.   
Thau5-pai2 che3-cho7 e5 hoe2-chhia, m7-si7 chhin-chhiuN7 hian7-si5 e5 khin-khoai3, gau5 chau2, si7 chin tang7, koh ban7-ban7-a2 kiaN5.  Pat8-lang5 khi3 khoaN3 in e5 iuN7, na2 gian2-kiu3, na2 cheng-kong.  Hoe2-chhia lou7, si7 khah ban7 chiah siat.  Chai3 mih8 e5 hoe2-chhia si7 1825 ni5 chiu7 u7, chai3 lang5 e5 si7 ti7 1829 ni5 chiah siat.  
In nng7-lang5, cho7 chin che7 hang7 e5 khi3-khu7, cheng3-hu2 o-lo2 in e5 gau5, siat in cho3 toa7-koaN, koh eng7 kong-lo5 e5 siuN2, lai5 siuN2 in.  Kho2-kian3 chin7-tiong ti7 sio2-khoa2 e5 tai7-chi3 e5, e7 kham-tit kau-thok8 i toa7 e5 chit-jim7.  Eng-kok gin2-na2 chin gau5!    
(Tai5-oan5 Kau3-hoe7 Kong-po3 te7 705 ho7, 1947 ni5 9 geh8) 
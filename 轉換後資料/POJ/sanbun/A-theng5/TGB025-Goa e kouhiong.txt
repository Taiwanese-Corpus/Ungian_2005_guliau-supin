Goa2 e5 kou3-hiong
A-theng5

Chiok che7 lang5 sia2 te7 1 phiN bun5-chiuN e5 si5, long2 e7 sia2 i e5 kou3-hiong iah si7 kou3-hiong e5 tai7-chi3, in-ui7 kou3-hiong si7 siong7 u7 kam2-cheng5 ma7 siong7 hou7 lang5 hoai5-liam7 e5 sou2-chai7. KhoaN3--lai5, goa2 ma7 eng3-kai sia2 1 phiN "Goa2 e5 kou3-hiong".

M7-koh, goa2 e5 kou3-hiong tau3-te2 ti7 toh--leh? Gun2 papa si7 Pin5-tong lang5, gun2 mama ti7 Sui7-hong toa7-han3, goa2 ti7 Tai5-pak chhut-si3, chu7 se3-han3 to7 toa3 Tho5-hng5, chit-ma2 toa3 ti7 Tai5-tiong. An2-ne kong2--lai5, goa2 tau3-te2 si7 toh-ui7 e5 lang5?

U7 lang5 kong2 1-ka-chi-chu2 si7 papa, tong-jian5 i2 i cho3 chun2, m7-koh, goa2 chiah8 kah chiah toa7-han3, tng2-khi3 e7-kang2 to bo5 kui2-pai2, 10 ki cheng2-thau5-a2 lai5 sng3 koh siuN che7; Sui7-hong? M5...…ti7 in3-siong2 lai7-te2, hia si7 chhit- tho5 kap koe3-ni5 koe3-chiat e5 sou2-chai7; Tho5-hng5...…che Tho5-hng5 ma7...…

Kong2 lai5 kong2 khi3, goa2 keng3-jian5 tui3 kan-taN toa3 3 ni5 e5 Tai5-tiong jim7-bat khah che7, m7-taN7 an2-ne, koh ti7 chia oh8 tioh8 u7 Hai2-khau2-khiuN e5 Tai5-gi2, ma7 ti7 chia sek8-sai7 Tai5-gi2-bun5, koh ti7 chia tng7 tioh8 1-tin7 u7 kam2-cheng5 e5 lang5.

Sui-bong2 goa2 koh beh khi3 leng7-goa7 1-e5 siaN5-chhi7 liu5-long7--a, m7-koh, lang5 na7 mng7 goa2 si7 toh-ui7 e5 lang5, goa2 e7 chin hoaN-hi2 ka7 i kong2: "To7-si7『太陽餅』chin chhut-mia5 e5 hit-e5 --lah!"

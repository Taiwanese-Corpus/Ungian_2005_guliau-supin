Goa2 Bo5 Ian5 e5 A-Bu2                       
               Koan-hui7
Goa2 e5 a-bu2 lang5 seN-cho3 iu3-siu3, iu3-siu3, bin7-bah peh8, u7 khi3-chit. Chu7 se3-han3 goa2 tioh8 jin7-ui5 i siong7 sui2, bo5 lang5 e7 pi2--tit.
A-bu2 chin siau3-lian5 tioh8 chiu2-koaN2. Goa2 iau2 be7 tou7-che3, lau7-pe7 tioh8 gia5 he5-ku-peN7 koe3-sin--khi3. A-bu2 io goa2 kau3 3 hoe3 goa7, koat-teng7 beh li7-khui chhu3, khi3 Tai5-lam5 in a-ku7( goa2 e5 ku7-kong) e5 Han5 lai7-kho chin2-sou2 cho3 hou7-su7, than3-chiN5 ka-ki7 tok8-lip8 seng-oah8. ThiaN kong2 A-bu2 pun2-chiaN5 u7 siuN7 beh chhoa7 goa2 cho3-tin7 li7-khui, si7 A-kong m7 kheng2. In-ui7 goa2 e5 lau7-pe7 si7 toa7-kiaN2, kou seN goa2 chit8 e5, goa2 sng3 si7 Tan5--ka e5 toa7 cha-bou2 sun, ia7 si7 hit-chun7 chhu3--nih8 i5-it e5 gin2-a2 kiaN2. Goa2 koh seN-cho3 kou2-chui tit lang5 thiaN3, chhu3--nih8 tai7-ke sioh-mia7-mia7 na2 po2-poe3--leh. A-kong khui-chhui3 ka7 A-bu2 lau5, kong2 i na7 lau5 ti7 chhu3, ka7 goa2 chhiaN5 toa7-han3, jit8-au7 tiam3-bin7 chai5-san2 beh chit8-poaN3 pun..i, hou7 i chit8 si3 lang5 m7-bian2 hoan5-lo2 chiah8-chheng7. M7-chai siaN2-mih8  goan5-in, A-bu2 bo5 chiap-siu7, chiu7 an2-ne ka7 goa2 pang3--leh, ka-ki7 lai5 li7-khui. Chiah 3 hoe3 goa7 e5 iu3 gin2-a2 iau2 gong7-gong7, sim2-mih8 long2 m7-bat, A-bu2 li7-khui hit-kang si7 sim2-mih8 cheng5-keng2, goa2 oan5-choan5 bo5 ki3-ti5. M7-chai kiam2 u7 ka7 A-bu2 mouh tiau5-tiau5 toa7 siaN hau2, hou7 A-bu2 m7-kam, sim-koaN kiat kui kiu5, kiaN5 be7 khui-kha bo5? A2-si7 m7-chai poaN3 hang7 e5 goa2, bo5 jim7-ho5 hoan2-eng3, hou7 A-bu2 chiu7 an2-ne chheh-sim lai5 li7-khui? Goa2 toa7-han3 kiat-hun liau2, bat thiaN A-bu2 kong2 khi2, i beh li7-khui hit chai2-khi2, bo5 lang5 sio-sang3, kan-taN ji7-kou..a ka7 i tau3 koaN7 kha-bang2 sang3 i kau3 chhia-thau5. Sioh-cheng5 e5 ji7-kou..a koh na2 kiaN5 na2 lau5 bak8-sai2. A-bu2 bo5 kong2 tioh8 goa2,  goa2 ma7 m7-kaN2 ka7 i mng7, sui-jian5 goa2 chin siuN7 beh liau2-kai2 hit tong-si5 e5 cheng5-heng5. Goa2 kiaN A-bu2 hoe5-siong2 tioh8 koe3-khi3 hit-chiong2 bo2-a2-kiaN2 beh hun-khi,  kam2-cheng5 beh koah-li7 e5 bu5-nai7  kap  sim-thiaN3. Goa2 koh khah kiaN.. e5 si7, ban7-it na7 hoat-hian7 A-bu2 hit-si5 tui3 goa2 chit8-tiam2-a2 long2 bo5 iau3-i3, bo5 pang3 be7 loh8 e5 sim-cheng5, goa2 si7 beh an2-choaN2 bian7-tui3?  
A-bu2 li7-khui liau2-au7, goa2 kap A-bu2 tioh8 khai-si2 chu7-siau2 li5-to. Goa2 e7 ki3-tit tak8 tang e5 koe3-ni5-si5-a2 A-bu2 long2 e7 lai5 chhoa7 goa2 tng2-khi3 i e5 goa7-ke-chhu3 koe3-ni5. Chit-chun7 hoe5-siong2--khi2--lai5, goa2 peng7 bo5 kam2-siu7 tioh8 goa7-kong goa7-ma2 e5 thiaN3-thang3, kan-taN e7 ki3-tit u7 chiah8 be7 oan5 e5 koe2-chi2. SoaiN7-a2, leng5-geng2 phang5 kui bin7-thang2 chhai7 ti7 thou5-kha, ku3-chai7 goa2 chiah8. Toa7-lang5 na7 m7 si7 bo5-eng5 teh choh-sit, tioh8 si7  kou3 khai-kang2. Goa2 long2 ka-ki7 chau2 khi3 chhoe7 chhu3-piN e5 gin2 -a2-phoaN7 thit-tho5. Ni5 chit8 e7 koe3, A-bu2 chiu7 sang3 goa2 tng2-khi3 Sin-hoa3 A-kong A-ma2 tau, i koh tng2-khi3 Tai5-lam5 Han5 lai7-kho siong7-pan. 
Goa2 it-tit8 long2 kap A-kong A-ma2 toa3, chhu3--nih8 iau2 u7 3 e5 a-chek kap nng7 e5 a-kou. A-kong khui chit8-keng chiam-chhia tiam3 kiam be7 tong7-lian2 chhia, seng-li2 chin ka-iah8,tiam3-thau5 chin bo5 eng5. Goa2 5 hoe3 e5 si5, A-ma2 tioh8 sang3 goa2 khi3 thak8 iu3-ti7-hng5. Hit-si5 thak8 iu3-ti7-hng5 si7 chin iang7-khi3 e5 tai7-chi3. Goa2 iau2 e7 ki3-tit thau5 chit8 kang khi3 iu3-ti7-hng5 po3-to3 si7 SaN-chek..a khia5 tong7-lian2-chhia chai3 goa2 khi3..e5. Hit chai2-khi2, goa2 che7 ti7 tong7-lian2-chhia e5 hoaiN5-koaiN teng2, SaN-chek..a khia5 ban7-ban7..ah, khia5-koe3 Sin-hoa3 Kok-sio2, tau7-tau7-a2 oat tui3 kok-sio2 au7-piah hit tiau5 sio2-lou7 jip8--khi3. Sio2-lou7 siang-peng5 piN..a cheng3 kui choa7 e5 Teng-a2-hoe, hoe chit8-lui2 chit8-lui2 khui kau3 ang5-ki3-ki3, chhiuN7 teh tui3 goa2 chhio3. Sio2-lou7 chin7-boe2 u7 chit8 phian3 khong3-khoah e5 khang3-te7-a2, chiaN2-chhiu2 peng5 u7 chit8 keng khah-cha2 e5 toa7 le2-tng5, iong7 lai5 cho3 iu3-ti7-hng5 e5 kau3-sek. To3-chhiu2-peng5 u7 chit8 e5 su-leng7-tai5. Kau3-sek hui-siong5 toa7, chit8-liau5 chit8-liau5 e5 tek-i2-a2 chit8 liat8 chit8 liat8 pai5 kau3 cheng2-che5 cheng2-che5. Lau7-su pun hou7 goan2 chit8 lang5 chit8 nia2 peh8-siak-siak e5 “e-put-long2” kap chit8-ap lah8-pit. “E-put-long2” teng2-bin7 siu3 ang5-sek e5 “Sin-hoa3 iu3-ti7-hng5” 5 ji7 toa7 ji7. Chhu3--nih8 bo5 hiaN-ti7-chi2-moe7 e5 goa2 khoaN3 tioh8 iu3-ti7-hng5 u7 hiah-nih8 che7 gin2-a2-phoaN7, sim lai7 chin hoaN-hi2. Chiu7 an2-ne, goa2 tak8-kang ha5 hit-tiau5 “e-put-long2”, iong7 pin2-chiam pin2 chit8 tiau5 mi5-se e5 chhiu2-kin-a2 hoaN-hoaN-hi2-hi2 khi3 iu3-ti7-hng5 thak8-chheh. Ti7 iu3-ti7-hng5, lau7-su ka3 goan2 chhiuN3-koa, thiau3-bu2, oe7-tou5, koh u7 tiam2-sim thang chiah8, u7 gin2-a2-phoaN7 thang sng2, hou7 goa2 kam2-kak thak8 iu3-ti7-hng5 chin chhu3-bi7 koh khoai3-lok8. Hit-tang-chun7 goa2 eng3-kai sng3 si7 chit8 e5 bo5-hoan5 bo5-lo2 e5 ho2-mia7 gin2-a2!
E7 ki3-tit iu3-ti7-hng5 beh ku2-pan7 chit8-tang chit8-pai2 e5 iu5-ge7-hoe7 e5 si5, goa2 hou7 lau7-su soan2 tioh8 beh chiuN7-tai5 piau2-ian2 chit8-e5 thiau3-bu2 e5 chiat-bok8. A-ma2 chin hoaN-hi2, cha2-cha2 tioh8 thong-ti A-bu2 it-teng7 ai3 tng2-lai5 chham-koan iu5-ge7-hoe7, khoaN3 goa2 piau2-ian2. Beh piau2-ian2 hit chit8 kang kui ke-hoe2-a2 bo5-eng5 chhih-chhih, nau7-jiat8 kun2-kun2, A-bu2 ka7 goa2 oe7-chong, Toa7-kou ka7 goa2 se-thau5 oaN7-saN(saN si7 toa7-kou chhin-chhiu2 cho3.. e5). Hit nia2 thiau3-bu2 saN si7 gu5-ni-sek..e5, keng-thau5 2 tiau5 se3-se3 tiau5 e5 toa3-a2, kun5 e5 au7-piah pak8 chit8 e5 “chiou5-chiou2 ”, chheng7 ti7 sin-khu hou7 goa2 chit8-si5 kam2-kak ka-ki7 be7-su chit8 e5 kong-chu2! Chhiu2--nih8 koh giah8 chit8 ki peh8-sek kun2 “leh-suh” piN e5 se3-ki hou7-soaN3, khoaN3--khi2--lai5  sit8-chai7 u7 kau3 sui2 koh chin kou2-chui. Chhu3--nih8 toa7-toa7 se3-se3 ui7 tioh8 goa2 beh piau2-ian2 long2 the3 goa2 hoaN-hi2, ti7 goa2 e5 sin-piN ka7 goa2 ka-iu5, pi2 goa2 koh khah kin2-tiuN. Jin5-seng na7 si7 chhin-chhiuN7 chit8 chhut tian7-iaN2, chit chit8 bou7 hou7 goa2 hiah-nih8 heng7-hok e5 kam2-kak, khek-oe7 ti7 goa2 e5 thau5-khak te2, hiah-nih8 chhim-khek, hiah-nih8 chin. Goa2 eng2-oan2 ki3 ti7 sim lai7, bo5 hoat-tou7 pang3 be7 ki3--tit.
Thak8 sio2-hak8 liau2-au7, hak8-hau7 na7 hioh-joah8, A-ma2 u7 si5 e7 chhoa7 goa2 khi3 Tai5-lam5, hou7 goa2 kap A-bu2 toa3--kui2--kang--a2. Ku7-kong ti7 Tai5-lam5 si7 chin chhut-mia5 e5 lai7-kho i-seng, i e5 hoan7-chia2 chin che7, chin ho2-giah8. Chin2-sou2 lau5-a2-chhu3 khi2 kui2-na7-chan3, chiaN5 chhim-loh8, toa7-keng koh su3-si7. Kim7-po5 chhiaN3 chit8 e5 choan-bun5 teh chu2-png7 e5 ou-ba2-sang2, tak8 kang chu2 ho2-chiah8 e5 liau7-li2, hou7 goa2 chin him-sian7 A-bu2 e7-tang3 ti7 teh hia koe3 hiang2-siu7 e5 jit8-chi2. A-bu2 tak8 kang ti7 lau5-kha bo5-eng5 teh ka7 hoan7-chia2 pau ioh8-a2 chu3-sia7, pang3 goa2 kou chit8 e5 ti7 lau5-teng2 khoaN3 piau2-ku7 khoaN3--koe3..e5, tun2 ti7 lau5-thui e5 chap8-chi3 ”Sio2 ong5-chu2” kap chit8-koa2-a2 ang-a2-chheh. Hiah e5 chap8-chi3 sui-jian5 long2-si7 koe3-ki5..e5, m7-ku2 hit chun7,  chhu3--nih8 bo5 chit khoan2 chhu3-bi7 koh chhai2-sek e5 gin2-a2-chheh thang khoaN3, sou2-i2 goa2 tak8 kang khut ti7 lau5-thui thau5 piaN3-mia7 khoaN3, chit8 khoaN3 tioh8 chit8-pou ku2, u7 si5 khoaN3 kau3 chin jip8-be5, lian5 png7 ma7 bo5 siuN7 beh chiah8! M7-ku2 ang-a2-chheh khoaN3 ku2 ma7 e7 ia3-sian7, chin2-sou2--nih8 koh bo5 gin2-a2 phoaN7 ho2 sng2, goa2 tioh8 khai-si2 kam2-kak u7 tam7-poh8-a2 bo5-liau5. Goa2 e7 loh8-khi3 chhoe7 A-bu2. A-bu2 tioh8 e7 jim5 chiN5 hou7 goa2 khi3 keh-piah e5 kam2-a2-tiam3 be2 chhui3-chiah8-mih8. Chhui3-chiah8-mih8 na7 chiah8 liau2, chheh iu7-koh khoaN3 kau3 sian7--lah, goa2 tioh8 koh chau2 loh8-khi3 chhoe7 A-bu2. A-bu2 lian5-piN tioh8 tui3 goa2 sit-khi3 nai7-seng3, bin7-sek chin phaiN2 khoaN3, ti7 chiong3-lang5 e5 bin7-cheng5 me7 goa2 bo5 tiam7-chai5, be7 tiaN7-tioh8, hou7 goa2 kam2-kak chin ui2-khut be7 chu7-chai7. Goa2 tioh8 khai-si2 khi2 ng3-tng3, chit8 e5 bin7 au3-tu7-tu7, suh8-suh8 m7 kong2-oe7, hou7 A-bu2 chin bo5 bin7-chu2. A-bu2 tioh8 kin2 ka7 goa2 sang3 tng2 khi3 Sin-hoa3.
Ti7 goa2 e5 in3-siong2--nih8, cho3 gin2-a2 e5 si5, A-bu2 chhin-chhiuN7 m7-bat khan-koe3 goa2 e5 chhiu2, tui3 goa2 chin leng2-tam7, bo5 sim2-mih8 chhio3-iong5, m7-bat kap goa2 kong2 koe3 bo2-a2-kiaN2 tah-sim e5 oe7. Goa2 bo5 kam2-siu7 tioh8 hit-chiong2 lau7-bu2 sioh kiaN2 e5 un-jiu5 kap chhin-cheng5, u7..e5 kan-taN si7 goa2 toaN hong-bin7 tui3 i e5 su-bou7. Goa2 kap A-bu2 2 lang5 siong-chu7 e5 si5, goa2 long2-si7 tiam7-tiam7 ti7 i e5 piN..a, m7-kaN2 oa2 kin7..i, ka7 i sai-nai. Chit chiong2 cheng5-hun7 kau3 taN goa2 iau2 bo5 hoat-tou7 bian7-tui3 kap chiap-siu7, iu5-goan5 e7 oan3-than3 un7-mia7 chhong3-ti7..lang5, hou7 goan2 bo2-a2-kiaN2 chiaN5-choe3 chit khoan2 koan-he7. Goa2 e5 nau2-hai2 lai7, iau2 u7 chit8 bou7 chhin-chhiuN7 tian7-iaN2 oe7-bin7, put-si5 e7 phu5-hian7 ti7 gan2-cheng5, si7 chit8 e5 joah8-thiNsi5-a2, goa2 tu2 hioh su2-ka2, toe3 A-bu2 tng2-khi3 Goa7-ma2 tau, ti7 lou7--nih8 kiaN5 e5 cheng5-keng2. Hit-kang chai2-khi2, loh8 koe3 chit8 chun7 toa7-hou7. Chhau2-te7 e5 chioh8-thau5-a2-lou7 choan5 toa7 liap8 se3 liap8 e5 chioh8-thau5-a2 kap chit8 khut chit8 khut e lok8-kou5-moai5-a2. A-bu2 cho3 i kiaN5 ti7 thau5-cheng5, goa2 toe3 ti7 au7-bin7, chit8 e7 bo5 tiuN-ti5 tioh8 e7 lap8 tioh8 lok8-kou5-moai5-a2, na7 bo5, tioh8 si7 khi3 tak8--tioh8 chioh8-thau5-a2. Goa2 kui lou7 long2 thau5-le5-le5, khoaN3 A-bu2 e5 koan5-tah-e5. He pi2 cheng2-thau5-a2 koh khah se3 khou, 2 chhun3 koan5 e5 kia7-a2, ti7 chioh8-thau5-a2-lou7 teng2-bin7 lap8--koe3, lau5-loh8 chit8-khang chit8-khang iN5-iN5 chhim-chhim e5 khut-a2. Goa2 toe3 ti7 A-bu2 e5 au7-piah tiam7-tiam7 tit8-tit8 kiaN5, chhiuN7 chit8 e5 sin-pu7-a2. A-bu2 long2 bo5 oa2-lai5 khan goa2 e5 chhiu2! 
 Leng7-goa7 iau2-u7 chit8-bou7 goa2 ma7 it-tit8 ki3 tiau5-tiau5, an2-choaN2 tioh8 hu2 be7 tiau7. Goa2 thak8 sio2-hak8 gou7-ni5 e5 si5, chit8 e5 le2-pai3 jit8 e5 am3-si5, A-bu2 lai5 sio-chhoe7. A-bu2 beh li7-khui e5 si5, goa2 m7-chai chaiN2-iuN7 soa3 khai-si2 khi2 hoan-soan, khok8-khok8-hoe, m7 goan7 hou7 A-bu2 li7-khui. Goa2 ka7 A-bu2 tau5 kong2, pan--nih8 u7 cha-pou tong5-oh8 tiaN7-tiaN7 long2 e7 khi-hu7..goa2, goa2 m7 ai3 khi3 hak8-hau7--lah. Goa2 na2 kong2 na2 hau2, lo7 be7 soah. Lou7-boe2-chhiu2, A-ma2 khoaN3 m7-si7 pan7-se3, ui7 tioh8 beh ka7 goa2 an-tah, chiu7 tap-eng3 goa2 sui5 khi3 chhoe7 toa3 ti7 tui3-bin7 e5 Lim5 lau7-su, ka7 i kong2, the3 goa2 pai5-kai2. A-ma2 tng2--lai5, goa2 chiah tiam7--khi2. Chit-chun7 siuN7-khi2--lai5, ki5-sit8 tong5-oh8 chi kan peng7 bo5 sim2-mih8 tai7-put-liau2 e5 tai7-chi3, kan-taN si7 goa2 siuN7-khang siuN7-phang7 teh ka7 A-bu2 sai-nai nia7-nia7. Chiong-ki5-boe2, goa2 ma7 bo5 chai5-tiau7 ka7 A-bu2 lau5--loh8--lai5, A-bu2 iu5-goan5 tioh8 ai3 li7-khui. Hou7 tong5-oh8 khi-hu7 e5 tai7-chi3 chiu7 an2-ne soah--khi3, bo5 lang5 koh-chai3 the5-khi2.  
Goan2 bo2-a2-kiaN2 e5 cheng5-hun7 tioh8 si7 an2-ne, ian5-hun7 chhian2-poh8, it-tit8 bo5 hoat-tou7 poe5-iong2 kam2-cheng5, chong2-si7 po2-chhi5 chit8-toaN7 ku7-li5 be7 chhin-bit8, u7 tam7-poh8-a2 chhiN-sou, khiok hiat-meh8 sio-liam5 chhiat be7 tng7, sit8-chai7 si7 chin bo5 nai7. M7-ku2 sui-bong2 goan2 2 lang5 chiah-nih8 bo5 ian5, A-bu2 iau2 si7 goa2 sim-koaN te2 siong7 su-bou7 e5 lang5. In-ui7 siu7 tioh8 A-bu2 e5 eng2-hiong2, chu7 se3-han3 tioh8 lip8-chi3 beh kap A-bu2 kang7-khoan2, cho3 hou7-su7. Goa2 sim7-chi3 am3-tiong ng3-bang7 u7 chit8 jit8 A-bu2 e7 chiap goa2 khi3 kap i toa3 cho3-hoe2, bo2-a2-kiaN2 siong-i ui5-beng7, goa2 tioh8 be7 koh hou7 lang5 khi-hu7, khoaN3 goa2 bo5 hian7, chhio3 goa2 si7 chit8 e5 kou-ji5, si7 chit8 e5 bo5 pe7-bu2 thiaN3-sioh e5 phaiN2-mia7 gin2-a2.
SiuN7 be7 kau3 goa2 sim-lai7 e5 ng3-bang7 bo5 joa7 ku2 tioh8 in-ui7 A-bu2 koh ke3--lang5 lai5 pho3-chhui3. Goa2 sun5-chin e5 gin2-a2 si5-tai7, ma7 toe3 teh the5-cha2 lai5 kiat-sok. Ti7 goa2 sio2-hak8 6 ni5-a2 e5 si5, Han5 lai7-kho e5 kim7-po5 khou2-khng3 A-bu2 koh chai3 ke3, chiong-lai5 chiah u7 oa2-kho3. Kim7-pou5 ka7 A-bu2 cho3 mui5-lang5, cho3 hou7 chit8 e5 bou2 si2, lau5 3 e5 kiaN2 e5 kong-bu7 jin5-goan5. A-bu2 siu7 tioh8 chiong3-lang5 e5 kou2-le7, koh tham tioh8 tui3-hong e5 ka-se3 be7 bai2, khi3 kah-i3 tioh8 hit 3 e5 seN-cho3 peh8-bah koh sui2 e5 gin2-a2(che si7 A-bu2 au7--lai5 chhin-chhui3 tui3 goa2 kong2..e5), chiu7 tap-eng3 chit-chan5 chhin-su7 lai5 kai2-ke3 seN3 Chng.
Chai-iaN2 A-bu2 beh ke3--lang5 hit chit8 jit8 e5 cheng5-keng2, ti7 goa2 e5 ki3-ti5--nih8 iau2-ku2 oah8-leng3-leng3, chhin-chhiuN7 cha-hng tu2 hoat-seng e5 tai7-chi3 kang7-khoan2. He si7 chit8 e5 loh8 mng5-mng5-a2 hou7 e5 am3-thau5-a2, Ji7-chim2..a khi3 hou7 i-seng khoaN3, ui3 Tai5-lam5 tng2--lai5, ti7 tiam3-mng5-khau2 loh8-chhia, chit8 tah8 jip8-mng5 tioh8 toa7 siaN hoah, “Khah-chiang3, goan2 so2..a beh ke3--lang5--ah neh!” I oe7 kong2 kau3 chia, khoaN3 tioh8 goa2 khia7 ti7 piN..a, sui5 tiam7--khi3, ui3 chhiu2-koaN7-te7-a2 jim5 2 liap8 “io5-kang3” chhut--lai5, theh8 beh hou7 goa2 chiah8. Chai7-lai5 chiu7 chin bin2-kam2 e5 goa2 sim lai7 i2-keng chai-iaN2 hoat-seng sim2-mih8 tai7-chi3--lah. Goa2 kui e5 lang5 na2-chhiuN7 khi3 hou7 tian7 tian7--tioh8 kang7-khoan2, kam2-kak chin gong5-ngiah8, sim-koaN-thau5 loan7-chau-chau. Goa2 ka7 “io5-kang3“ chiap koe3 chhiu2, kui2-pun2-a2 chheh mouh--teh, bo5 kong2 poaN3 ku3 oe7, oat8-thau5 cho3 goa2 kiaN5 chhut mng5, bo5 chiah8 am3-tng3 tioh8 beh khi3 pou2-sip8. 
Goa2 kiaN5 kau3 Peh8-hong5 in tau, beh chio i cho3-tin7 khi3. Peh8-hong5 iau2 teh chiah8 png7, in a-bu2 ti7 piN..a na2 ka7 i piN7 thau5-mng5 na2 kau-tai3, ai3 ke chheng7 chit8 nia2 saN koh giah8 hou7-soaN3 chiah thang chhut-mng5. KhoaN3 tioh8 Peh8-hong5 chiah-nih8 heng7-hok, u7 A-bu2 thiaN3-sioh e5 cheng5-keng2, goa2 kam2-kak sim sng-sng, moa2 pak e5 pi-ai na2 hai2-eng2 hiong5-hiong5 ek--koe3--lai5, kiong5 beh ka7 goa2 im-boat8, bak8-sai2 ti7 bak8-kiN5 ko7-ko7-lin3, kiong5 beh lau5--chhut--lai5. Goa2 bo5 tan2 Peh8-hong5 chiah8 pa2 chiu7 cho3 goa2 seng kiaN5. Goa2 ju2 kiaN5 ju2 kin2, kiong5 jim2-nai7, m7-goan7 hou7 lou7--nih8 e5 lang5 khoaN3 tioh8 goa2 chit-khoan2 kho2-lian5 liong5-poe7 e5 bou5-iuN7.
Lai5 kau3 Ma2-lih in tau, si5-kan iau2 cha2, pou2-sip8 e5 kau3-sek khang-lo-so, tong5-oh8 long2 iau2 be7 lai5. Goa2 ui3 au7-boe2-mng5 chong5--chhut--khi3. Au7-piah hang7-a2 am3-bong-bong, si3 piN long2 bo5 lang5. Chit-si5 goa2 e5 sim i2-keng chhui3, siang kha nng2-ko5-ko5, kui sin-khu long2 bo5 khui3-lat8. Goa2 the ti7 ui5-chhiuN5-a2, pang3 siaN khai-si2 hau2. HiN7-khang piN iu7-koh thoan5 lai5 Ma2-lih in chit8 ke-hoe2-a2 cho3-tin7 chiah8 png7 khoaN3 tian7-si7 khin-sang khoai3-lok8 e5 chhio3-siaN, hou7 goa2 ju2 siuN7 ju2 pi-ai, ju2 siuN7 ju2 m7-goan7, ju2 hau2 ju2 toa7 siaN, sim-koaN-thau5 ju2 ka2 ju2 an5, chit8 chun7 chit8 chun7 teh cho3-thiaN3. Goa2 gia5 thau5 mng7 thiN, si7 an2-choaN2 beh an2-ne tui3-thai7..goa2? Goa2 na2 e7 seN cho3 chit khoan2 mia7, m7-na7 bo5 lau7-pe7, lau7-bo2 ia7 bo5 ai3 tih8..goa2, beh pang3 goa2 cho3 i khi3? Hou7 ju2 loh8 ju2 chhou, na2 chhin-chhiuN7 ThiN-kong-peh..a2 thiaN tioh8 goa2 choat8-bang7 bu5-chou7 e5 khau3-siaN, teh kho2-lian5..goa2, toe3 goa2 bak8-sai2 lau5 be7 li7. Hou7-chui2 toa7-tih se3-tih tih ti7 goa2 e5 bin7--nih8, goa2 kui e5 bin7 tam5 kou5-kou5, hun be7 chheng si7 hou7-chui2 a2-si7 bak8-sai2. Hau2 kau3 boe2--a2, goa2 kui e5 lang5 soa3 un loh8 khi3 thou5-kha. 
Tong5-oh8 chit8 e5 chit8 e5 lai5 lah, Peh8-hong5 thiaN tioh8 goa2 ti7 goa7-bin7 teh khau3 e5 siaN, chau2 chhut-lai5 chhoe7..goa2, tai7-ke long2 toe3 i chau2--chhut--lai5. In khoaN3 goa2 hau2 kau3 bak8-sai2 lau5 bak8-sai2 tih, long2 kiaN chit8-e7. Peh8-hong5 khui-chhui3 mng7 goa2 si7 chaiN2-iuN7 na2 e7 teh khau3, koh khau3 kau3 chiah-nih8 chhi-chham2. Goa2 tit8-tit8 io5-thau5 long2 bo5 ka7 in3. Goa2 sim lai7 siuN7 kong2, lin long2 u7 a-bu2 thiaN3-sioh, beh na2 e7 liau2-kai2 goa2 e5 sim-cheng5--leh? Chit chiong2 thiN chha te7 e5 cho-gu7 in choat8-tui3 bo5 hoat-tou7 the2-hoe7..e5. Koe3 chit8-e7-a2, Lim5 lau7-su lai5..ah, tai7-ke kin2 ka7 goa2 khan jip8-khi3 kau3-sek. Lim5 lau7-su khoaN3 goa2 hau2 kau3 bak8-chiu ang5-kong3-kong3 koh tit8-tit8 chhe3-khui3, chin koan-sim kiaN5 oa2 lai5 che7 tiam3 goa2 e5 sin-piN, aN3-thau5 se3-se3 siaN ka7 goa2 mng7. KhoaN3 goa2 long2 m7 in3, chiu7 giah8 pit eng7 sia2..e5 ke3-siok8 tui-mng7. Oe7 kong2 be7 chhut chhui3 e5 goa2 chi2-ho2 sia2 ti7 choa2--nih8 ka7 Lim5 lau7-su kong2, “Goa2 e5 ma2-mah beh ke3--lang5--ah--lah, bo5 ai3 tih8..goa2--ah--lah!” Lim5 lau7-su khoaN-khoaN-a2 ka7 goa2 khoan3-khng3, an-ui3 goa2 kong2, “Lau7-bu2 choat8-tui3 be7 bo5 ai3 i chhin-seN e5 kiaN2, lin2 ma2-mah it-teng7 u7 i put-tek-i2 e5 khou2-thiong, chiong-lai5 tan2 li2 toa7-han3, li2 it-teng7 e7 liau2-kai2. ” Lim5 lau7-su chin u7 nai7-sim, khou2-khng3 goa2 chin ku2, sui-jian5 goa2 iau2 si7 bo5 hoat-tou7 liong7-kai2 A-bu2, m7-ku2 khoaN3 tioh8 lau7-su kap tong5-oh8 long2 chiah-nih8 koan-sim..goa2, goa2 kam2-kak ka-ki7 peng7 bo5 kou-toaN, chiu7 an2-ne bak8-sai2 chhit-chhit--teh, tiam7--khi3, bo5 koh chai3 hau2. Theng5 chit8-e7-a2, chiu7 theh8 io5-kang3 chhut-lai5 pun tai7-ke chiah8, khai-si2 koh u7 kong2 u7 chhio3--lah. Lim5 lau7-su chhio3 goa2 piN3-bin7 na2 teh hian chheh--leh. Tah ti7 sim-thau5 e5 ou-hun5 chiu7 an2-ne soaN3--khi3, lian5-piN piN3 ho2-thiN--lah.
Chu7 A-bu2 kai2-ke3 liau2-au7, goa2 bo5 koh kia3-bang7 A-bu2 ai3..goa2, thiaN3-sioh..goa2, koan-sim..goa2. Goa2 chai-iaN2 goa2 i2-keng bo5 chu-keh koh cho3 kap A-bu2 thoan5-iN5 e5 bi2-bang7. Piau2-bin7 siong7, goa2 e5 seng-oah8 chin cheng2-siong5, na2 chhin-chhiuN7 bo5 sim2-mih8 tai7-chi3 hoat-seng. Su7-sit8 siong7, chin tng5 e5 chit8 toaN7 si5-kan, goa2 e5 sim lai7 chin ut-chut, bin7 long2 sit khi3 chhio3-iong5. Sun5-chin e5 tong5-ni5 chiu7 an2-ne li7 goa2 ju2 lai5 ju2 hng7--khi3.
Goa2 sio2-hak8 pit-giap8 tit tioh8 Koan7-tiuN2 siuN2, tai7-piau2 choan5-the2 pit-giap8-seng chiuN7-tai5 nia2 pit-giap8 cheng3-su. Chiah-nih8 eng5-kng e5 pit-giap8 tian2-le2, A-bu2 bo5 lai5 chham-ka. Che si7 goa2 liau7-siong2 e7 kau3..e5, goa2 peng7 bo5 kam2-kak i3-goa7, ma7 bo5 ki5-thai7 i e7 chhut-hian7. Ti7 goa2 iu3-chiN2 e5 gin2-a2 si5-tai7, i chong2-si7 khiam3-sek8 e5 si5-chun7 khah che7. M7-ku2 A-bu2 sui-jian5 lang5 bo5-lai5, khiok kia3 Kim-bi2 A-i5 tai7-the3 i be2 chit8 liap8 Seko e5 pio2-a2, theh8 lai5 sang3..goa2. Keng-koe3 30 goa7 ni5--louh! Kau3 taN goa2 iau2 e7 ki3-tit hit liap8 pio2-a2 e5 khoan2-sit: iN5-heng5 peh8-te2 e5 pio2-a2 bin7, peh8-kim e5 pio2-a2-lian7. Goa2 hui-siong5 po2-sioh hit liap8 pio2-a2, in-ui7 he si7 goa2 thau5 chit8 liap8 pio2-a2. Tu5-liau2 se2 bin7 se2-ek8 kiaN khi3 tu2 tioh8 chui2 bak tam5--khi3, ka7 pak--loh8--lai5 i2-goa7, goa2 long2 ka7 koa3 ti7 chhiu2--nih8 bo5 li7 sin. Hit liap8 pio2-a2 hou7 goa2 kam2-siu7 tioh8 A-bu2 tui3 goa2 e5 koan-sim, na2 chhin-chhiuN7 A-bu2 poe5-phoaN7 ti7 goa2 e5 sin-piN kang7-khoan2, hou7 goa2 e5 sim-koaN-thau5 kam2-kak ke chin sio-lo7, ke chiaN5 un-loan2.
 Goa2 e5 jin5-seng chit8 lou7 kiaN5--koe3--lai5, sui-jian5 A-bu2 bo5 poe5-phoaN7 ti7 goa2 e5 sin-piN, A-bu2 iu5-goan5 si7 goa2 siong7 ai3, siong7 khoa3-sim e5 chhin-lang5. Goa2 beh seng5-sim chiok-hok..i, chiok i heng7-hok khoai3-lok8, koe3 tioh8 bo5-hoan5 bo5-lo2 chu7-chai7 e5 jit8-chi2.



		
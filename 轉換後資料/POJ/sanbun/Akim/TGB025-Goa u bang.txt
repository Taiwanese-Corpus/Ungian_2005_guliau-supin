Goa2 u7 1 e5 bang7
Akim

Goa2 u7 1-e5 bang7, chu7 se3-han3 to7 tiaN7-tiaN7 bang7 tioh8 kang7-khoan2 e5 cheng5-keng2: 1-e5 jit8-thau5 beh loh8-soaN e5 am3-thau5-a2, siong7 boe2--a2, kui-phiN3 ang5-he5 chhio7 tioh8 chhian5-hng5, ma7 chhio7 tioh8 chhan5-phiN sio2-lou7 1-e5 khia5 kha-tah8-chhia e5 gin2-a2, un-loan2 e5 kng-soaN3 ui3 gin2-a2 e5 au7-piah-bin7 sia7--loh8-lai5, in2-khi2 i e5 chhu3-bi7, siuN7 beh chhoe7 kng-soaN3 e5 goan5-thau5, to7 oat8-thau5 ng3 au7-piah-bin7 khoaN3--khi3, soah hou7 1-e5 chiaN5 toa7 e5 heng5-iaN2 he3-kiaN--tioh8──1-tong3 ou-phu2 e5 kang-tiuN5 chhia7 ti7 chhan5 tiong-hng, hou7 jit8-thau5 chhio7 kah kim-sih-sih, hoan2-sia7 e5 kng chiok chhak8-bak8--e5, hou7 i bak8-chiu peh be7 kim.

Sng3 be7 chheng e5 am3-mi5, ti7 bang7 tiong, chhut-hian7 koh-chiong2 heng5-thai3 e5 kang-tiuN5, kong2 be7 chhut-siaN e5 khiong2-pou3 ham7 thong3-khou2, siuN7 beh hoah "kiu3-lang5", soah hoah be7 chhut--lai5; cheng-sin5 liau2-au7, kui sin-khu chheng3-koaN7, i chhoah be7 li7 koh chhoan2 toa7-khui3.

Gin2-a2 e5 ok-bang7 toa7-pou7-hun7 long2 si7 khi3 hou7 kui3 jiok, goa2 e5 ok-bang7 si7 bang7 tioh8 kang-tiuN5, hit-chiong2 kiaN-hiaN5 lian7 chit-ma2 teh kong2 hou7 lin2 thiaN e5 si5, iu5-goan5 kam2-siu7 e7 tioh8, giah pit e5 chhiu2 m7 thiaN khong3-che3, tih phih8-phih8-chhoah, iu7 koh si7 bak8-bai5 kat-kat ham7 tioh8-kiaN e5 gan2-sin5.

Seng-oah8 tiong, chu7-jian5 e7 khi3 siam2- phiah kang-tiuN5. Tak8-pai2 che7 chhia iah si7 che7 hoe2-chhia keng-koe3 kang-giap8-khu hit toaN7 lou7 e5 si5, ai3 khoaN3 thang-a2 goa7 hong-keng3 e5 goa2, to7 e7 ka7 thau5 aN3-ke7-ke7, kun5-thau5-bu2 teN7-an5-an5, an-ui3 ka-ti7: Mai3 kiaN! Mai3 kiaN! 1-si5-a2 to7 koe3--khi3-a.

Thak8 kok-tiong e5 si5-chun7, in-ui7 kiaN khi3 kang-tiuN5 cho3-kang, goa2 it-tit8 chiok phah-piaN3 thak8-chheh, m7 si7 kiaN cho3- kang sin-khou2, ma7 m7 si7 kiaN cho3-kang e7 hou7 lang5 khoaN3 be7 khi2, si7 kiaN "kang-tiuN5", m7 kaN2 khoaN3, ma7 m7 kaN2 oa2 kin7. Toa7-han3 liau2-au7, chiok ai3 khia5 chhia ti7 chit-ma2 e5 toa7-lou7 sio2-hang7 si3-ke3 loah8-loah8-so5, kan-taN m7 kaN2 keng-koe3 kang-tiuN5, i tih siam2-phiah hit-tiau5 lou7.

Gin2-a2 si5-chun7 tui3 kang-tiuN5 e5 kiaN-hiaN5, kho2-leng5 si7 1-chiong2 tui3『巨大型像』kiaN-hiaN5 e5 phou2-phian3 sim-li2, to7 chhin-chhiuN7 khoaN3 tioh8 ko-soaN toa7- hai2 e7 kiaN-hiaN5 kang7-khoan2; toa7-han3 liau2-au7, iu5-goan5 hiah-ni7 kiaN-hiaN5, kho2-leng5 si7 1-chiong2 lang5 tui3 seng-oah8 khoan5-keng2 kam2-kak put-an e5 sim-li2 piau2-hian7, to7 chhin-chhiuN7 kou2-cha2-lang5 e5 seng-oah8 siu7 tioh8 soaN-ia2 hou2-pa3 e5 ui- hiap8 kang7-khoan2, hian7-tai7-lang5 e5 seng-oah8 siu7 tioh8 in ka-ti7 chhong3-cho7 e5 hian7-tai7 ia2-siu3──kang-giap8 kho-ki e5 ui-hiap8.

Chit-chiong2 kiaN-hiaN5 ma7 si7 hian7-tai7-lang5 tui3 kang-giap8 kho-ki hoat-tian2 e5 bo5-nai7: i siuN7 beh koe3 khah ho2 e5 seng-oah8, siuN7 beh chou2-tong3 chu7-jian5 khoan5-keng2 kap soaN-ia2 hou2-pa3 e5 siong-hai7, soah bo5 chun2-sng3--tioh8, tian-to2 khi2-cho7 1-phiN3 koh khah toa7 e5『現代都市叢林』, lang5 kang7-khoan2 toa3 ti7 chhiu7-na5-a2 lai7-toe2, siu7 tioh8 ia2-siu3──kang-tiuN5 e5 he3-kiaN.

Eng-am3 siuN7 tioh8 che kang-tiuN5 e5 tai7-chi3, koh si7 1 e5 bo5 ho2-bin5 e5 am3-mi5--a, kho2-o e5 kang-tiuN5, iu7 koh tih ko-ko-tiN5, sai2-lang7 goa2 e5 nng2-chiaN2, hou7 lang5 an2-choaN2 bih ma7 bih be7 li7.

Goa2 u7 1 e5 bang7, 1 e5 eng2-oan2 e5 ok-bang7.

~TGB通訊第25期2001.10.01

Kavalan a-ma2
Toa7-thau5-lian5

　　2001 ni5 sin-lek8 5 goeh8 chhe 5 hit kang, sia7-thoan5 e5 lang5 chio-chio--leh beh khi3 Hong-pin Sin-sia7 chhoe7 Kavalan e5 Kai Ban7-lai5 sian-senn.
　　E-tau3 chit8 tiam2, goan2 lak8 e5 lang5 ui3 Hoa-lian-chhi7 chhut-hoat, beh oa2 sann tiam2 chiah kau3 Sin-sia7, thau5 chit8 pai2 lai5 kau3 chit e5 sou2-chai7, tu2 khoann3--tioh8 e5 kam2-kak kap Hoa-lian it-poann oa2 hai2-khau2 e5 pou7-lok8 bo5 siann2-mih bo5-kang5, u7 chit8 keng khanpang teng2-thau5 sia2『葛瑪蘭薪傳』e5 kam2-a2-tiam3, eng3-tong si7 chit keng.
　　Kou3-tiam3--e5 si7 Kai Ban7-lai5 e5 cha-bou2-kiann2, i kong2 in lau7-pe7 kui chai2-khi2 tan2 bo5 goan2, tiong-tau3 to7 che7-chhia khi3 Hoa-lian-chhi7 chham-ka『蘭陽週』e5 oah8-tang--a, kap Kai Ban7-lai5 iok e5 G iok gah teng5-tann5--khi3, tak8-e5 long2 kam2-kak put-chi2-a2 sit-le2; chit8 choa7 lou7 ma7 khia5 hiah hng7--a, be7-sai2 an2-ne to7 tng2--khi3, goan2 to7 lau5 loh8-lai5 kap in cha-bou2-kiann2 khai-kang2, sun7-soa3 kau-koan, boe2--a2, i chhoa7 goan2 khi3 chhoe7 chit8 e5 a-ma2.
　　Li7 kam2-a2-tiam3 bo5 joa7 hng7 e5 sou2-chai7 to7-si7 a-ma2 e5 chhu3, i chit8 e5 lang5 ti7--leh, teh kng2 kin-chio-si, goan2 hiong5-hiong5 oat tui3 i chia lai5, u7 khah chhenn-kong5. A-ma2 toa3 e5 sou2-chai7 si7 hit keng chhu3 e5 pinn-a2-keng, se3-se3 keng-a2, be7 kai3 toa7-keng, m7-koh ai3 u7 e5 mih8-kiann7 long2 chiau5-chng5, pang5-keng, chau3-kha, pian7-sou2, toh-a2, i2-a2, tian7-oe7, koh u7 ka-ti7 phak8 e5 ko-le5-chhai3-koann, kan2-tan e5 ka-ku7, chheng-khi3 e5 thou5-kha, khoann3 e7 chhut-lai5 a-ma2 e5 seng-oah8 kai3 kan2-tan, ai3 chheng-khi3-siunn3.
　　A-ma2 koh teh giau5-gi5 goan2 chit-tin7 lang5 e5 si5-chun7, goan2 to7 seng kai2-soeh kong2 goan2 si7 Su-inn7 e5 hak8-seng, pun2-te2 beh chhoe7 Kai Ban7-lai5, m7-koh iok bo5 ho2-se3, i chit-ma2 bo5 ti7--leh, lou7-boe2 ti7 tiam3--nih khoann3-tioh8 a-ma2 cho3 e5 te7-a2, Kai Ban7-lai5 e5 cha-bou2-kiann2 chiah choa7 goan2 lai5 chhoe7 a-ma2 khai-kang2.
　　“A-ma2, li2 tiann7-tiann7 cho3 kin-chio-te7-a2--ou?” T tong3 be7 tiau5 seng mng7.
　　“Hehnn a7, goa2 iong7 an2-ne kuinn2 a7, Jit8-pun2-lang5 chu3-bun5--e5.” A-ma2 chhiu2 theh8 kin-chio-si khai-si2 kng2.
　　“Kin-chio-si ai3 phak8 hioh?”
　　“Hehnn, koh ai3 khau-khau--leh.”
　　“Iong7 siann2-mih khau?”
　　“Iong7 to-a2 khau--a, iong7 kin-chio-to-a2.”
　　“Ah nng7 tiau5 kin-chio-si beh an2-choann2 chiap--khi2-lai5?”
　　“To7 an2-ne chiap a7, iong7 pak8--e5.” A-ma2 theh8 nng7 tiau5 kin-chio-si phah-kat hou7 goan2 khoann3. “Bo5 bak8-kiann3 khoann3 be7 tioh8, goa2 e5 bak8-kiann3 neh...” Tak8-e5 to7 ka7 a-ma2 tau3 chhoe7 bak8-kiann3, chiok li7-hai7--e5-ou, khoann3 bo5 kat-thau5 kong2...
　　Kin-chio-si si7 khau kin-chio-phoe5 phak8 ta lai5--e5, chit8 si chit8 si khau gah chiok iu3--e5, na2-chhiunn7 chiam-soann3 kang7-khoan2, eng2-koe3 Jit8-pun2-lang5 long2 be2 a-ma2 cho3 ho2 e5 te7-a2, chit-ma2 si7 beh be2 kui-khun2 kng2 ho2--e5, chit-choa7 beh tih8 chhit liap8, chit8 liap8 ai3 chit8 kong-kin. A-ma2 ma7 u7 iong7 kin-chio-si cho3 sann, khng3--leh ma7 be7 phainn2, m7-koh beh se2 e5 si5 be7-sai2 chim3-chui2 chim3 siunn ku2. I chit hang7 kang-hu, chhiang5-chai7 hong5 iau-chhiann2 khi3 si3-ke3 iau2-ian2 an2-choann2 cho3 kin-chio-si kap kin-chio-pou3.
　　“A-ma2, li2 che kin-chio-si chit8 kng2 an2-choann2 be7?”
　　“Iong7 chhin3--e5 a7, Jit8-pun2-lang5 e7 theh8 pong7-a2 lai5, Jit8-pun2-lang5 in e5 chit8 kong-kin pi2 lan2 chia khah khin.”
　　“Chit kai3 kam2 si7 in te7 chit8 pai2 ka7 li2 be2?”
　　“Bo5--lah, u7 kui2-na7 pai2--a, in eng2-koe3 long2 be2 cho3 ho2 e5 kin-chio-te7-a2.”
　　“Ah chit-ma2 in nah e7 kan-tann be2 kng2 ho2 e5 kin-chio-si?”
　　“Jit8-pun2-lang5 to7 chu3-bun5 an2-ne a7, ma7 m7-chai in beh theh8 hou7 siang2 cho3? M7-chai in beh an2-choann2 cho3 neh? Lau7-lang5 bo5 tai7-chi3 to7 bong2 cho3 a7.”
　　“A-ma2 beh chiah8-hun, lin2 beh chiah8--bo5?” Chit chun7, a-ma2 gian3-hun, theh8 chit8 pau peh8-tng5--e5 chhut--lai5.
　　“To-sia7, goan2 ka-ti7 u7 chah--lah.” Goan2 chit8 si5 soah gang7--khi3, iau2 m7-bat tu2 koe3 e7 chu2-tong7 kio3 lang5 pok-hun e5 a-ma2, bo5 chhiunn7 it-poann-lang5 long2 kong2 pok-hun m7-ho2, cha-bou2 gin2-a2 koh khah m7-thang pok; L kap H chit nng7 chiah hun-thang5 chiann5 hoann-hi2 tng7-tioh8 hun-phoann7.
　　“Na7-si7 bo5 hun, a-ma2 chia u7 neh.”
　　A-ma2 in tau si7 in a-ma2 e5 si5-tai7 ui3 Gi5-lan5 poann--lai5-e5, i ti7 chia chhut-si3.
　　“A-ma2, li2 chit-ma2 kui2 hoe3--a?”
　　“76--a.”
　　“Kap goan2 a-ma2 chha-put-to neh.”
　　“Lau7--a, to7 beh khi3 soann-teng2--a.”
　　Tak8-e5 gang7 chit8 bio2, chhio3-siann chiah toa7-toa7-lat8 pang3--chhut-lai5, lian5 a-ma2 ka-ti7 ma7 chhio3 gah. I sui-bong2 76 hoe3--a, m7-koh sin-the2 iau2 chin iong2-kiann7, lang5 koh khai-long2, ai3 kong2-sng2-chhio3.
　　“Kui2-na7 ni5 cheng5 lin2 khi3 Tai5-pak piau2-ian2 e5 si5-chun7 li2 kam2 u7 khi3?”
　　“Siann2-mih piau2-ian2? Thiau3-bu2--ou?”
　　“Hehnn--lah.”
　　“U7 a7, goa2 si7『巫婆』a7, in kio3 goan2 chhiunn3-koa, goa2 to7 chhiunn3 a7, boe2-chhiu2 in theh8 lok8-im-ki chhut-lai5 thiann, goa2 kong2: ‘hann5-a2, beh nah u7 che goa2 long2 m7 chai-iann2.’ In mng7 kong2 lin2 chhiunn3-koa kam2 u7 i3-su3? Goa2 ka7 kong2 u7 a7, chhiunn3-koa tong-jian5 ma7 u7 i3-su3. In koh kio3 goan2 thiau3-bu2, goa2 kong2 goan2 Kavalan ah8 bo5 thiau3-bu2 a7, phoa3-penn7--e5 u7--lah, goan2 kan-tann ka7 lang5 khoann3-penn7 e5 si5-chun7 chiah u7--lah, goan2 Kavalan ah8 bo5 thiau3-bu2 a7.”
　　“Kam2 u7 siau3-lian5--e5 e7-hiau2?”
　　“U7 a7, Kai Ban7-lai5 kap Phoann Kim-eng chit-ma2 long2 u7 teh ka3 a7. Goa2 ka7 in kong2 goa2 lau7--a, lin2 ai3 oh8. Hiah-e5 siau3-lian5-a2 ai3 lau7-hoe3-a2 khan in chhiunn3 chiah e7-hiau2 chhiunn3.”
　　“『巫婆』lin2 e5 oe7 kam2 si7 kio3 ang-i5?”
　　“Hann5? Siann2-mih ang5-inn5?” M7-si7 e5 khoan2, bok8-koai3 a-ma2 thiann bo5.
　　“Kavalan e5 oe7 an2-choann2 kong2?”
　　“Matiiu.” Chit chun7 goa2 chiah chai-iann2 m7-si7 choan5-pou7 e5 Penn5-pou-chok8 long2 ka7 che kio3 cho3 ang-i5.
　　“Matiiu kam2 si7 cha-bou2--e5 chiah e7-sai2 cho3? Ah-si7 cha-pou--e5 ma7 e7-sai2?”
　　“Goan2 long2 cha-bou2--e5-lah, cha-pou--e5 be7-sai2--lah.”
　　“Goan2 ma-ma a-ma2 ma7 long2 si7 matiiu, goa2 chap8 hoe3 to7 toe3 ti7 goan2 ma-ma pinn--a2, na2 khoann3 na2 oh8.” A-ma2 soa3 leh kong2.
　　“Matiiu si7 lin2 ma-ma ka3--li2-e5-ou?”
　　“M7-si7 ka3, kap cho3 tang5-ki kang7-khoan2 a7, e7 jip8 to7 e7 jip8, be7 jip8 ma7 bo5 hoat-tou7.”
　　“Kam2 koh u7 lang5 e7-hiau2? Ma7-si7 matiiu?”
　　“Bo5--a-lah, kan-tann chhun goa2 e7-hiau2 nia5, goan2 ma7 u7 teh ka3 siau3-lian5-a2, ai3 lau7-hoe3-a2 chhoa7 siau3-lian5-a2 chiah e7--lah.”
　　“Chit-ma2 kam2 koh u7 lang5 e7 lai5 li2 chia khoann3-penn7?”
　　“Khah bo5--a-lah, chit-ma2 e5 lang5 chiok che7 long2 sin3-kau3--a. Khah cha2 Gi5-lan5 e5 lang5 cho3 chit chiong2--e5 (matiiu) long2 ma7 peh khi3 chhu3-boe2-teng2, tioh8 chiah8-chhai3, phoa3-penn7 e5 lang5 ma7 ai3 chit8 ko3-goeh8 be7-sai2 chiah8-chho, chit-ma2 e5 lang5 long2 bo5-ai3--a-lah.”
　　“A-ma2 li2 kam2 u7 sin3-kau3?”
　　“Khah cha2 u7--lah, chit-ma2 bo5 hoat-tou7--a, goan2 lau7-hoe3-a2 kong2 i na7-si7 si2--khi3, to7 bo5 lang5 thang ka7 hong7-sai7--a, m7-chiah bo5 koh sin3-kau3.”
　　“Lin2 tau chit-ma2 si7 pai3-pai3--e5-hohnn?”
　　“Pai3 hut8-chou2, koan-im, che3-kong, Li2-lo5-chhia, kong-ma2. Pai3-pai3, pai3 chhui3--lah, ah na7 u7 ti-bah, ke-bah, pai3 liau2 to7 chiah8--a, pai3 chhui3--lah.” A-ma2 chiann5 chhio3-khoe neh, hou7 goan2 thiann gah kiong7 beh chhio3 phoa3 pak-tou2.
　　A-ma2 cheng5 kui2 kang-a2 poah8-to2, chit le2-pai3 tu2 ui3 penn7-inn7 toa3 sann kang tng2--lai5 nia5. I-seng khui e5 ioh8-a2 chiah8 liau2, a-ma2 hiam5 chhau3-chho, ai3 pou7 pin-nng5 chhiau chhau3-chho-bi7, to7 phang5 chit8 na5-a2 pin-nng5 chhut--lai5, pin-nng5 toa7-toa7-liap8, koh u7 lau2-hioh8-a2, long2 si7 i ka-ti7 cheng3--e5.
　　“Lin2 beh chiah8--bo5?”
　　“A-ma2, chiah toa7-liap8 beh an2-choann2 chiah8?”
　　“An2-ne chiah8 a7, a-ma2 chiah8 hou7 lin2 khoann3.” A-ma2 ka7 pin-nng5 ka7--khui, chi2 ou2 hak-kak8, pau chit8-koa2 hioh8-a2 ham7 chioh8-hoe.
　　“Oah! A-ma2, li2 e5 chhui3-khi2 u7-kau3 lai7--e5, goa2 ka2 be7 iann5......” S ham7 K ma7 theh8 chit8 liap8 pin-nng5.
　　“E7--lah, goa2 to ka7 e7--a, li2 ka7 khoann3-mai7--leh.” A-ma2 chhio3-chhio3 khoann3 goan2 chiah-e5 kau5-gin2-a2. Tak8-e5 ma7 oh8 a-ma2 an2-ne, chit8 lang5 theh8 chit8 liap8 pin-nng5.
　　“Chi2 ai3 ou2--khi2-lai5 neh, na7 bo5 e7 siap-siap, lau3-sai2 e5 si5-chun7 to7 e7-sai2 pou7 chi2--a.” A-ma2 tek8-piat8 ka7 goan2 hoan-hu3.
　　“An2-ne goan2 chah koa2 chi2 tng2--khi3 ho2--a, lau3-sai2 e5 si5 to7 iong7 e7 tioh8--a.”
　　“Goan2 pou7 pin-nng5 long2 ma7 be7 ou-peh8 phui3, bo5 chhiunn7 chit8-koa2 sai2 ke3-teng5-chhia--e5 long ou-peh8 phui3, chiok bo5 oe7-seng--e5.”
　　A-ma2 se3-han3 e5 si5 pin-nng5 to7 khai-si2 chiah8--a, hun si7 kiat-hun senn-kiann2 liau2-au7 chiah u7 pok--e5.
　　Koe3 chit8-khun3-a2, a-ma2 sa chit8 pau phak8 ta e5 hiann7 chhut--lai5, to7 khai-si2 kng2 hun, che si7 goan2 thau5 chit8 pai2 khoann3 lang5 kng2 hun lai5 pok, tak8-e5 long2 khoann3 gah chiok sim-sek--e5.
　　“Che to7-si7 lin2 kong2 e5 ‘hiann7’, khah cha2 goan2 ah8 bo5 chinn5 thang be2 hun--a, long2 ma7 ti7 lou7-pinn ban2 chhau2-a2 lai5 kuinn2, chhiunn7 chhiah-cha-bou2-a2, goan2 long2 ma7 ban2 he, lou7-pinn chiok che7--e5, hiann7 si7 u7 chit8 pai2 goa2 khi3 Tai5-pak, lang5 po3--goa2-e5, kong2 che tui3 hi3-kng2 be7-bai2.” A-ma na2 kng2 na2 kong2 hou7 goan2 cha.
　　“A-ma2, hiann7 lin2 e5 oe7 an2-choann2 kong2?”
　　“Kolapa.”
　　“Na7 beh kuinn2 iong7 peh8-choa2 khah ho2, bo5 sek--e5 khah ho2.” A-ma2 lih chit8 tiunn lah8-jit8-choa2 teh kng2, sun7-soa3 ka7 goan2 cho3 pou2-chhiong soeh-beng5, goan2 thiann--tioh8, to7 sui5 ui3 seng-khu pinn chah e5 pit-ki3-phou7-a2 lih kui2-na7 tiunn peh8-choa2 hou7 a-ma2.
　　“Oah, chiah che7--ou, an2-ne lin2 kam2 koh u7 thang iong7?” A-ma2 ka7 peh8-choa2 theh8--koe3-去, chiann5 hoann-hi2 e5 khoan2, i kong2 chiah-e5 peh8-choa2 e7-sai2 iong7 chiok ku2--a. Goan2 tak8-e5 lang5 ma7 toe3 a-ma2 kng2 hun, kng2 ho2 liau2-au7, tak8-e5 heng3-chhih-chhih beh pok khoann3-mai7--leh.
　　“Ah! Sio--khi2-lai5-a.” K toa7-siann teh ai.
　　“Nah e7 suh bo5?” Oann7 S teh hoah.
　　“Lai3-tah tiam2 ho2 to7 na2 suh, bo5 se3-ji7 sio--khi2-lai5 to7 kin2 ka7 pun5 hou7 hoa to7 ho2--a; choa2 m7-thang hou7 chhui3-noa7 iong7 tam5--khi3, siunn tam5 to7 suh bo5--a.” A-ma2 tong3 be7 tiau5 ka7 in nng7 e5 ka3. Tak8-e5 chiau3 a-ma2 e5 hoan-hu3 koh chhi3 kui2-na7 pai2, chong2-sng3 tak8-e5 long2 kng2 ho2 teh pok--a. Goan2 koh kong2-sng2-chhio3 kong2 e7-sai2 lai5 seng5-lip8 Kng2-hun-sia7, bu2 Tai5-bun5-sia7 bo5 siann2 lang5 beh lai5, na7 oann7 Kng2-hun-sia7 eng3-kai e7-sai2 chio-tioh8 be7-chio2 lang5.

　　A-ma2 soa3--loh8-khi3 kong2-tioh8 i kiat-hun e5 si5-chun7, nng7 koan3 bi2-chiu2 to7 kai2-koat--a, ma7 bo5 chhiann2 lang5-kheh, i e5 ang-sai3 si7 Hong7-lim5 e5 Hak-ngin3, hou7 i chio--e5.
　　“An2-ne lin2 kiat-hun liau2-au7 si7 kong2 siann2-mih oe7, kam2 u7 kong2 Kheh-oe7?” Kang7-khoan2 si7 Hak-ngin3 e5 T sui5 mng7.
　　“Bo5--lah, goan2 kang7-khoan2 si7 kong2 goan2 Kavalan e5 oe7 a7.”
　　“I bo5 ka3 li2 kong2 Kheh-oe7--ou?” M7 si2-sim e5 T ke3-siok8 mng7, siunn7 beh the3 Hak-fa ti7 Kavalan e5 te7-poann5 chhoe7 senn-lou7 e5 khoan2.
　　“Bo5 a7, goan2 chia ah8 bo5 Kheh-lang5--a.”
　　“A-ma2, li2 e5 Ho7-lo2-oe7 kong2 gah chiok ho2--e5 neh, an2-choann2 oh8--e5? Chia kam2 u7 Ho7-lo2-lang5?” Kong2 bo2-gi2 chhau3-leng-tai e5 S ka7 mng7.
　　“Ma7 bo5, thiann lang5 an2-ne kong2 to7 e7-hiau2 kong2--a, ma7-si7 be7 lian3-tuinn2.”
　　“Chiok lian3-tuinn2 a7.”A-ma2 e5 Ho7-lo2-oe7 kong2 sit8-chai7--e5, long2 pi2 goan2 chiah-e5 siau3-lian5-a2 khah lian3-tng2.
　　“A-ma2, li2 ma7 e7-hiau2 kong2 Tiong-kok-oe7--ou? Siang2 ka7 li2 ka3--e5?” Goan2 tu2-chiah thiann a-ma2 iong7 Hoa5-gi2 teh kap in sun kong2 tian7-oe7.
　　“Thiann goan2 sun kong2--e5, goa2 kong2 liau2 be7 lian3-tuinn2--lah.” A-ma2 koh ke3-siok8 kong2 in chia long2 kong2 Kavalan e5 oe7, keh-piah e5 Pangchah na7 lai5, in chiah oann7 kong2 Pangchah e5 oe7.
　　“A-mi2-a2 thiann bo5 goan2 e5 oe7, in na7 lai5, goan2 to7 kong2 A-mi2-a2 e5 oe7, bo5, goan2 phou2-thong-si5-a2 long2 ma7 kong2 goan2 Kavalan e5 oe7.”
　　Sin-sia7 si3-khou-lian3-tng2 long2 si7 Pangchah e5 pou7-lok8, a-ma2 ka7 goan2 kong2 Pangchah e5 lang5 khah che7, na7-si7 beh ka3 in Kavalan-oe7, in oh8 bo5 sann ku3 to7 kong2 be7-hiau2--a. Tu5-khi3 che, i koh e7-hiau2 kong2 Jit8-gi2 kap Truku e5 oe7, si7 i cho3 gin2-a2 e5 si5, khi3 Truku pou7-lok8 thak8-chheh oh8--e5.
　　“Goan2 na7 tng2-khi3 Gi5-lan5 e5 si5, in long2 ma7 kong2: ‘hann5-a2, lin2 si7 an2-choann2, nah e7 liam-mi7 kong2 A-mi2-a2 e5 oe7, liam-mi7 kong2 Jit8-pun2-oe7.’ Gi5-lan5 hit peng5 to7 khah bo5 teh kong2 Kavalan e5 oe7, kiann lang5 kong2 in si7 Penn5-pou-hoan, goa2 ah8 bo5 iau3-kin2--a, lan2 to hoan a7.” A-ma2 chhio3-chhio3 ka7 goan2 kong2.
　　“Si7 Jit8-pun2-lang5 kong2 lin2 si7 Penn5-pou-hoan--ou?”
　　“Bo5--lah, si7 Tai5-oan5-lang5, lin2 Ho7-lo2-lang5--lah.”
　　“Jit8-pun2-lang5 bo5--ou?”
　　“Bo5.”
　　Soa3--loh8-khi3 iau-kui2 e5 T koh mng7 chit8-toa7-tui iu2-koan chiah8-mih8 e5 bun7-te5. Kap a-ma2 kong2 chit8 pou, si5-kan ma7 bo5 cha2--a, goan2 ka7 a-ma2 e5 tian7-oe7 chhau--loh8-lai5 liau2-au7 to7 kap a-ma2 sio-si5, a-ma2 koh it-tit8 kio3 goan2 au7-choa7 na7 khi3, tioh8-ai3 ti7 in tau koe3-me5. Boe2-am3-a2 goan2 khia5 ou-tou2-bai2 ian5 hai2-kinn5-a2 e5 kong-lou7 ng3 pak-peng5 khia5--tng2-khi3, hai2-bin7 bo5 chit8-si5-a2 to7 am3--loh8-lai5, khoann3 e7 tioh8 chit8 pha chit8 pha khai-si2 tiam2-toh8 e5 hi5-chun5 toa7-teng.
　　A-ma2 chia chiann5 che7 lang5 lai5, u7 Tiong-gian2-inn7 e5 kau3-siu7, ma7 u7 it-poann e5 tai7-hak8-seng, tai7-pou7-hun7 long2 si7 lai5 chia cho3 hak8-sut8 gian2-kiu3--e5, mng7 a-ma2 iu2-koan Kavalan sin3-giong2, gi2-gian5......chiah-e5 mih8-kiann7, goan2 e5 tiong7-tiam2 m7-si7 khng3 ti7 chia. A-ma2 na2 chhiunn3-koa e5 gi2-khi3, soah hou7 goan2 kam2-siu7 tioh8 pi2 hak8-sut8 gian2-kiu3 koh khah che7 e5 mih8-kiann7.
　　Li7-khui Hoa-lian liau2-au7, goa2 na7 u7 ki-hoe tng2-khi3 Hoa-lian, long2 e7 koh khi3 chhoe7 a-ma2, sui-bong2 i bo5 tek-khak e7 ki3-tit goan2, m7-koh tak8-pai2 khi3, hoah chit8 siann “a-ma2” liau2-au7, goan2 to7 koh chhiunn7 ma2-sun-a2 kang7-khoan2, ke3-siok8 teng2 chit8 tau3 iau2-boe7 kiat-sok e5 oe7-te5.
　　(TGB Thong-sin3 te7 56 ki5, 2004 ni5 5 goeh8)

Chai3-hoe7! 2001 e5 joah8--lang5
Toa7-thau5-lian5

6 goeh8 tiong, goa2 ui3 Hoa-lian chhut-giap8 lai5 kau3 Tai5-pak. Ti7 Hoa-lian 4 tang, cha2 to7 koan3-si3 hia e5 khong-khi3, hia e5 khoan5-keng2, put-si5 to khia5 hit-tai5 1-lian2 chau2 50 e5 Ou--e5 ui3 hai2-hoaN7-soaN3 (Tai5-11-soaN3) iah si7 195 chhan5-te7-lou7 1 lou7 phe--loh8-khi3, ian5-lou7 hou7 goa2 sek8-sai7 e5 kong-keng2 sian3--leh, soaN kap hai2 e5 khi3-bi7 ti7 goa2 e5 sin-khu-piN seh8-a2-seh8, peng5-cheng7 phong-phai3 e5 seN3-mia7 ui3 chia seng5-tiong2.

Lai5 kau3 Tai5-pak, soah be7 koan3-si3 tak8 kang sin5-keng-soaN3 peN-an5-an5 e5 seng-oah8. Ta-lian--khi3 e5 khong-khi3, ou-ta-san2 e5 khe-chui2, ka2-na2 hou7 chioh-thau5 bah-chang3 pa3-chiam3 e5 Ho5-peng5-kang2, long2 si7 chhau3-hian3 e5 khi3-bi7. M7-koh ti7 chia, soah u7 1-koa2"chhau3-chian7"e5 chhau2-a2 teh puh-ge5, hoat-iN2.

"Mai3 koh gong7-sin5--a-lah, iaN5-tui7 thong-ti tang-si5 e7 ho2?"

Sin-khu-piN e5 lang5 teh chhui--a, tu2 ui3 A-lian-kang2 poaN-soa2 lai5 Tai5-pak, hit-chiong2 lak-te2 e5 sim-cheng5 iau2 bo5 si5-kan thang tiau5-cheng2, to7 sui5 chong5 jip8-khi3 TGB Te7-5-kai3 Choan5-kok Ko-tiong-seng Tai5-gi2 Seng-oah8-iaN5 e5 tiu5-pi7 khang-khoe3. Kin-ni5 e5 kang-chok jin5-oan5 tu5-liau2 goan2 chit-tin7 mahchih--e5, ti7 4--goeh8 koh u7 chih-chiap 1-koa2 Chin-li2 Tai7-hak8 Tai5-oan5 Bun5-hak8-he7 e5 peng5-iu2, hou7-siong tam5 kui2-pian3 liau2-au7, tak8-e5 kha-bang2 khoan2-khoan2--leh, sio chio ti7 7/3 chhut-hoat khi3 Sin-tek.

Chit-kai3 e5 tiu5-pi7 khang-khoe3, u7 tiau7-chip8-jin5 Uichi3 teh hoat8-loh8, koh u7 Tekhoa5 kou3-cheng5 kou3-au7, chin3-heng5 gah chiaN5 sun7-si7. Chiah-e5 kang-chok jin5-oan5 ka2-na2 thiN-teng2 7-chhai2 e5 kheng7, tak8-e5 o3 bo5-kang5 e5 sek-chui2 kap jim7-bu7, hou7-siong cover, hou7-siong phoe3-hap8, chiaN5-cho3 1-tiau5 poe ti7 Tai5-oan5 thiN-teng2 e5 pou3-a2-kio5.

Chhe-4 am3, Tekhoa5 kap Tiongseng5 chu2-chhi5 e5 kang-chok jin5-oan5 tho2-lun7 si5-kan, hou7 sin ka-jip8 e5 lang5 koh khah liau2-kai2 Kau2-pai5 Kong-hak8-hau7 e5 i3-gi7, chhiau5 chhut tui3 chit-e5 iaN5-tui7 e5 jim7-ti ham7 chek-jim7, ma7 hou7 goan2 tak8-e5 khais-si2 su-kho2 kati7 tiam3 chit te3 thou2-te7 e5 seN3-mia7 beh an2-choaN2 ian5-soa3.

Chhe-5 e-tau3 tiam2-poaN3, hak8-oan5 lai5--a.

"Tak8-e5 bin7--a2 nah e7 long2 chhau3-chhau3, koh boai3 kong2-oe7......"

"An2-ne chit kui2 kang beh an2-choaN2 chhoa7?"

"Lin2 ai3 khi3 kap in kong2-oe7 a!"

"Boai3--lah, goa2 kiaN phaiN2-lang5, in khoaN3--khi2-lai5 long2 chiok seng5 lou5-moa5--e5."

"Hai7--a, chit-kai3 e5 hak8-oan5 nah e7 long2 chit-khoan2 phaiN2-bin7-sin5--e5......"

Tu2 kau3-ui7 e5 hak8-oan5, bin7 chhau3-kaN7-kaN7, khoaN3 gah tak8-e5 long2 chhoah--tioh8, koh lai5 e5 oah8-tang7, kang-chok jin5-oan5 chhoa7 gah kan-khou2 che7-koa3, it-tit8 kau3 am3-si5 khai-kang2 chiah khah khin-sang. Goan5-lai5 in long2 si7 hou7 si7-toa7 ah--lai5-e5, u7 1-e5 hak8-oan5 koh si7 cheng5 1 am3 chiah chai-iaN2 in lau7-bu2 the3 i po3-mia5, chiN5 to kau--a, ma7 be7-sai2 bo5 lai5, in sim-koaN-lai7 an2-ne siuN7.

Koh lai5 chit-kui2 kang, siong7-kho3, chhit-tho5, chiah8-png7, khai-kang2......long2 chiau3-khi2-kang un-un-a2 chin3-heng5, hak8-oan5 ma7 1-e5 1-e5 liau5 loh8-khi3 iaN5-tui7 khi3-hun lai7-te2, oe7 ju2 kong2 ju2 che7, hiau5-te2 e5 kou3-seng3 ma7 thian3-hian7-hian7.

Siong7-boe2-a2 am3 tak8-e5 hun-hiong2 ti7 iaN5-tui7 chit kui2 kang e5 sim-cheng5, sui-bong2 hak8-oan5 tai7-seng long2 m7-si7 kam-goan7 lai5--e5, m7-koh ti7 chit 5 kang, tak8-e5 ui3 chheN-hun7-lang5 piN3-chiaN5 peng5-iu2, e7-sai2 kong2 sim-su7, tam5 li2-siong2, ma7 o3 ki-hoe7 iong7 bo5-kang5 e5 kak-tou7 khoaN3 se3-kai3, chong2--si7 sng2 gah chiaN5 khoai3-lok8.

Chit 3 tang seng-oah8-iaN5 long2 tu2-tioh8 hong-thai, m7-koh chhoe be7 to2 tng teh puh-iN2 e5 chhau2-a2. Hong-thai koe3 liau2, 7-chhai2 e5 pou3-a2-kio5 koh khah beng5, poe ti7 ta-lian chhau3-hian3 e5 Tai5-oan5 thiN-teng2.

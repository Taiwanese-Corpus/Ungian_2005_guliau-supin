Goa2 u7 choe7
Siau2-theng5

Goa2 u7 choe7. Tu2 tioh8 thong3-khou2 e5 lang5, goa2 sim-lai7 be7 kam2-kak tong5-cheng5; khoaN3 tioh8 khiong2-pou3 e5 tai7-chi3, goa2 sim-lai7 be7 kam2-kak kiaN-hiaN5; chiap-siu7 pat-lang5 e5 pang-chan7, goa2 sim-lai7 be7 kam2-kak kam2-kek.

Goa2 u7 choe7. Goa2 thau5-khak lai7 kan-taN e7 ki3-tit goa2 beh tih8 siaN2, goa2 siuN7 beh chhong3 siaN2, goa2 kah-i3 siaN2, goa2 siong7 tho2-ia3 siaN2.

Goa2 u7 choe7. Goa2 tiaN7-tiaN7 khoaN3 be7-khi2 pat-lang5 e5 jin5-seng, khoaN3 be7-khi2 in chu7 se3-han3 kau3 toa7-han3 long2 hou7 ka-ti7 koe3 kang7-khoan2 e5 seng-oah8, kiaN5 kang7 1-tiau5 lou7, koai-koai-a2 thak8-chheh thang ho2 kho2 te7-1-mia5, tam5 kui2-tiuN5-a2 ka2-na2 chin cheng-chhai2 e5 loan5-ai3, chhoe7 ho2 thau5-lou7, ke3 ho2 ang, chhoa7 ho2 bou2, seN kui2-e5 ham7 ka-ti7 sio-kang5 e5 koai-kiaN2.

Goa2 u7 choe7. Beng5-beng5 si7 1-kiaN7 chiok kan2-tan e5 tai7-chi3, goa2 soah tak8-pai2 long2 ka7 ka-ti7 kong2 goa2 bo5 hoat-tou7, i bo5 tat8-tit goa2 an2-ne hi-seng, se3-kai3 be7 in-ui7 an2-ne to7 kai2-pian3.

E7 ki3-tit i2-cheng5 li2 ka7 goa2 kong2--koe3: "Bo5 bak8-chiu e5 lang5 khoaN3 siong7 chheng, bo5 hiN7-a2 e5 lang5 thiaN siong7 beng5, chhiu2 lai7-te2 khang-khang chiah e7-tang3 theh8-tioh8 siong7 che7 mih8-kiaN7, chin-chiaN3 si2--koe3 e5 seN3-mia7 chiah e7-tang3 oah8 liau2 ku2-ku2-tng5-tng5."

M7 chai ui7 siaN2-mih, chai-iaN2 e5 tai7-chi3 lu2 che7, goa2 to7 lu2 m7 bat tai7-chi3; sek8-sai7 e5 ji7 lu2 che7, goa2 to7 lu2 m7 kaN2 kong2-oe7; ni5-hoe3 lu2 che7, goa2 kha-chiah-phiaN aiN7 e5 choe7 to7 lu2 tang7; li7 li2------gin2-a2 si5-chun7 li7 goa2 chiah kin7 e5 li2, ma7 lu2 li7 lu2 hng7.

~TGB通訊第25期2001.10.01

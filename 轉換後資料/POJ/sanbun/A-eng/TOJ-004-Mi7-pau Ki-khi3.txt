
Mi7-pau Ki-khi3
A-eng, 2000.9.27.
 
Ji7-che2 nng7-tang cheng5 sang3 goa2 chit8-tai5 cho3 mi7-pau e5 ki-khi3. I kong2 si7 peng5-iu2 tek8-piat8 ti7 Bi2-kok be2 tng2-lai5 sang3--i..e5. Goa2 chiu7 an2-ne, ka7 hou7 lang5 hiam5 tin3-te3 e5 mi7-pau ki-khi3 chiap--koe3--lai5. Theh8 chhut sou2-hu3 e5 sit8-phou2 khi2 lai5 khoaN3, cho3 mi7-pau e5 khai3-liam7 iah-si7 bo5 chin3 jip8 khi3 goa2 e5 thau5-khak te2. Sit8-phou2 kong2, na7 cho3 boe7 ho2-se3, chit8-pai2 kan-taN e7-tit kai2-pian3 chit8-hang7 in-sou3. Na7 cho3 e5 mi7-pau bo5 seng5-kong, in ma7 liat8-pio2 hou7 lang5 chai-iaN2 an2-choaN2 tui3 goa7-piau2 phoan3-toan7 si7 to2 chit8-e5 in-sou3 bo5 ho2-se3, ai3 an2-choaN2 tiau5-cheng2 chiah e7 seng5-kong. Pit-keng3 si7 se-hong bun5-beng5 e5 san2-but8, lian5 cho3 mi7-pau ma7 chin u7 kho-hak8 cheng-sin5. KhoaN3 tioh8 chiah-nih8 che7 e7 sit-pai7 e5 kho2-leng5, soa3 hou7 goa2 tiu5-tu5 m7-kaN2 chhi3. Chit-tai5 goa7-heng5 u7 hian7-tai7-kam2, sin-tat-tah e5 cho3 mi7-pau ki-khi3 tioh8 an2-ne hou7 goa2 koaiN ti7 ap8-a2 te2.
Kin-ni5 hioh-joah8, saN-che2 lai5 thit-tho5. I sun7-soa3 ka3 goa2 i tu2-a2 oh8 e7-hiau2, cho3 kah jiat8-phut-phut e5 se-tiam2 “cheese cake” kap “jiok8-kui3-piaN2”. Bo5 siuN7--tioh8, hou7 i chhoa7 chit8-e5 soa3 chhoa7-chhut goa2 cho3 se-tiam2 e5 chhu3-bi7. Ong5-lai5-sou, heng7-jin5 poh8-piaN2, lek8-tau7-phong3, ke-nng7-ko....., chit8-hang7 chhi3 koe3 chit8-hang7, na2 chhin-chhiuN7 chit8-tiau5 soh-a2 giu2 boe7 soah. Sui-jian5 bo5 chhi7-bin7 siong7 teh cho3..e5 hiah-nih8 ho2 khoaN3-thau5, m7-ku2 chin sit8-chai7 iah ka-cheng seng-oah8 e5 chhu3-bi7.
Chit-tiau5 soh-a2 chit-ma2 giu2 tioh8 chit-tai5 cho3 mi7-pau e5 ki-khi3--ah. Goa2 theh8 chhut keh-piah Iu5-thai3-thai3 Tai5-che3 cho3 mi7-pau ki-khi3 e5 sit8-phou2 soat-beng5 kap Bi2-kok-pan2..e5 cho3  pi2-kau3, chan5-chan5 ka7 chai5-liau7 khng3--loh8--khi3. Khiam3-khoat su2-iong7 ki-khi3 e5 soat-beng5-su, bong poaN3-pou chiah kio3-chhiN2 chit-tai5 cheng5 chhut-si3 tioh8 khun3 kau3 chit-ma2 e5 ki-khi3. Chiu7 an2-ne, goa2 him-siong2 tioh8 chit8-tiuN5 tek8-piat8 e5 thiau3-bu2 piau2-ian2. Bu2-chia2 si7 tau3 ti7 ki-khi3 e7-bin7, chit8-ki chhun--chhut--lai5 e5 mouh-ta3 kap chit8-oan5 mi7-thoan5. Khi2-chhou, siaN-im se3-a2-siaN-a2, kha-pou chin ban7, oaiN2--chit8--e7 koh tng2--chit8--e7. Bo5 kui2 hun-cheng au7, kha-pou7  theng5--leh, hut-jian5 oaN7 chit8-e5 tiau7, kha-pou7 kin2 koh u7 lat8. Mi7-thoan5 chin kin2 tioh8 heng5-seng5 ah, siang-lang5 teh thiau3 e5 bu2 ma7 lu2 lai5 lu2 sim-sek, e7-tit kong2 hap8-chok oan5-bi2. Chit8-khun3-a2 na2 teh thiau3 iN5-bu2, it-tit8 seh8 khou-lin3, chit-nia2 iN5-kun5 seh8 kah phong3-phong3-phong3. Chit8-khun3-a2 kui-oan5 iN5-lin2-lin2, tong7-chok khiok chin liu2-liah8, oat8-thau5 tng2-bin7 ho2 chhin-chhiuN7 choan-giap8 e5 bu2-chia2, hou7 goa2 khoaN3 kah bu7-sa3-sa3. Chit8-si5 si7 chin tai5-chai5 e5 siok-lu2, bak8-chit8-nih8 koh pian3-seng5 chin oah8-kut e5 gin2-a2, thiau3 khi2 mouh ti7 piah-piN, kan-taN giu2--chit8--e7, koh peh khi2 leng7-goa7 chit8-peng5, peh koan5 peh ke7 bo5 si5 theng5. Goa2 ka-ki7 khoaN3 kah jim2 boe7 tiau5, chit8-e5 lang5 chhio3 hai-hai. Hian7-tai7 kho-ki7 chin chiaN3 e7 pian3 mou5-sut8. Koa3 na7 kham3 tiau5--leh, siaN2 lang5 e7 chai lai7-te2 si7 teh bu2 chit8-chhut chiah-nih8 sui2 koh u7 chhong3-i3 e5 bu2- -leh.
Goa2 chai-iaN2, au7-pai2 goa2 it-teng7 e7 hou7 i chin che7 e5 ki-hoe7 thiau3-bu2, pou2-siong2 i koe3-khi3 e5 ut-chut. Au7-pai2 goa2 na7 bo5-eng5 thang him-siong2 i thiau3-bu2 e5 si5, kan-taN thiaN tioh8 siaN, goa2 e5 thau5-khak te2 tioh8 e7 hian2 chhut i teh thiau3-bu2 sim-sek kap khoai3-lok8 e5 heng5-iaN2.
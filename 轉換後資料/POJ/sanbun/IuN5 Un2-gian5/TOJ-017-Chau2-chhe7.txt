Chau2-chhe7
IuN5 Un2-gian5

Goa2 khia7 ti7 khah koan5 e5 sou2-chai7, bak8-cheng5 khoaN3--tioh8 e5 si7 Chhit-chhiN-tham5, i e5 hai2-oan na2-chhiuN7 geh8-bai5. Che si7 nng7-e5 toe7-khak sio-cheng, cheng--chhut--lai5 e5 chit8-tiau5 oan-oan e5 hai2-hoaN7-soaN3.
Chit-khoan2 kiam5-sng-khou2-chiaN2 chham-chham choe3 chit8 he2 e5 kam2-siu7, sit8-chai7 chin oh biau5-sia2.
U7-tang-si5--a2, goa2 pit-su ai3 eng3-hu3 peng5-iu2 e5 mng7-oe7, na2-chhiuN7 si7 bin7-thau5-cheng5 1-e5 toa7-eng2 hiong5-hiong5 tui3 goa2 chhiang5--ke3--lai5. Sou2-i2, m7-na7 si7 ti7 hai2-kiN5, u7 1-e5 thau3-cha2, ti7 Hu3-li2 beh khi3 Lo5-san chui2-chhiang5 e5 lou7-teng2, goa2 theng5-loh8-lai5 khoaN3 tui3-bin7 e5 Tiong-iong-soaN-meh8 e5 si5, kang7-khoan2 koh siuN7-khi2 chit-e5 m7-chai beh an2-choaN2 hoe5-tap e bun7-toe5.
Hit-e5 si5-chun7, goa2 e5 thau5-lou7 un2(un7)-teng7, jit8-chi2 ke3 liau2 chin khuiN3-oah8, pe7-bu2 chhoan5 1-keng chhu3 hou7 goa2 toa3, tu2-a2 kiat-hun bo5 goa7-ku2. Na2 e7 chai-iaN2, chiah ke3 bo5 kui2-ko3-geh8, goa2 to7 khai-si2 chiok mi5-chiN chau2-chhe7 e7-tang3 hou7 goa2 lai5 Hoa-lian e5 kang-chok ki-hoe7. Chu7 hit-chun7 khai-si2, to7 chu3-tiaN7 ai3 phah-piaN3 chhe7 bun7-toe5 e5 kai2-tap, ui7-tioh8 goa2 e5 peng5-iu2, chhin-lang5.
Hit-e5 si5-chun7 chin3-cheng5, goa2 bat chiok heng3 peh-soaN..e5, e7-ki3 leh u7 chit8-pai2, peh-khi2 Lam5-ou5-toa7-soaN e5 soaN-teng2, ti7 soaN-teng2 khoaN3-tioh8 Thai3-peng5-iuN5, hit-chun7 sim-lai7 chiok kam2-tong7. Chong2--si7 chit-e5 kam2-tong7, peng7 bo5 u7-chhek tioh8 goa2 e5 bi7-lai5.
Sou2-i2 au7--lai5, sui-jian5 liah8-choe3 ka-ki7 chiok li2-seng3..e5, chin-chiok ka7 Tai5-oan5 mui2 chit8-e5 siaN5-chhi7 e5 peng5-kun un-tou7, hou7-chui2-liong7, jin5-khau2 bit8-tou7, i-liau5 chu-goan5 teng2-teng2 chiong2-chiong2 e5 in-sou3 long2 liah8 chhut-lai5 hun-sek, seh-beng5 si7 an2-choaN2 goa2 beh li7-khui i2-keng toa3 saN-chap8-tang e5 Tai5-pak, li7-khui sou2-u7 e5 chhin-chiaN5 peng5-iu2, khi3 chit8-e5 chiok chhiN-hun7 e5 sou2-chai7, chiok choe7 peng5-iu2 iau2-si7 jin7-teng7, goa2 it-teng7 si7 ui7-tioh8 beh to5-pi7 chit8-koa2 bo5-hoat thang kai2-koat e5 hian7-sit8 bun7-toe5 chiah chau2--lai5..e5.
M7-koh, hit-ni5 e5 si3-geh8-thiN, ka-ki7 chit8-e5-lang5 che7 he2-chhia lai5 Hoa-lian in2 thau5-lou7, he2-chhia nng3 chiok-choe7 pong7-khang, kau3 Sin-siaN5 e5 si5-chun7, khoaN3-tioh8 chit8-tiau5 tng5-liau5 e5 piN5-pou kah soaN-teng2 chit8-tiam2 chit8-tiam2 peng2-peh8 e5 lah8-geh8-seh , goa2 chin khak-teng7 hit-e5 si5-chun7, cha2 to7 ka7 sou2-u7 e5 li2-seng3 khng3 chit8-piN ah.
Goa2 tiaN7-tiaN7 long2 teh chhe7 tap-an3, sou2-i7, ti7 chin choe7 sou2-chai7, kho2-pi2 kong2, ti7 keh-piah chhun khoaN3-tioh8 khia7-ke e5 chhiuN5-ui5 teng2-koan5 sia2 “看到國旗，肅立致敬” teng2-teng2 e5 phiau-gu2, ti7 Tang5-mng5-chhun kau3-tng5 au7-piah e5 chhiu7-na5 lai7-toe2 khoaN3-tioh8 to2--loh8--khi3 e5 chin toa7 e5 khui-lou7 ki3-liam7-pi, ti7 Hu3-goan5 khoaN3-tioh8 Chiau-tiong-su5 kah thiaN in kong2 e5 Chheng-kok koaN-peng e5 kui2-hun5 e5 thoan5-soat, ti7 Tiong5-liong5 khoaN3-tioh8 teh-beh to2--khi3 e5 pah-ni5 hun-a2-keng  ..., goa2 ti7 chin choe7 sou2-chai7, chin choe7 si5-chun7 long2 e7 siuN7-khi2 goa2 ai3 chhe7 tap-an3 e5 tai7-chi3.
Tu2-a2 lai5 Hoa-lian e5 si5-chun7, ti7 1-keng choan-kho-hak8-hau7 ka3 chu, u7 peh8-sek-khiong2-pou3 e5 khi3-hun, hit-chun7 toa3 ti7 Hong-tian5, Jit8-pun2 si5-tai7 e5 i5-bin5-chhun, in-ui7 oa2 Tiong-iong-soaN-meh8 soaN-kha, e7-pou tiaN7 loh8-hou7. Loh8-hou7 liau2, soaN-piN ong2-ong2 u7 1-tiau5 tng5-tng5 e5 io-toa3 ui3 soaN-kha un5-un5-a2 phiau--khi2--lai5, chiah-koh un5-un5-a2 soaN3--khi3. Hit-e5 si5-chun7, goa2 tui3 bi7-lai5 e5 seng-oah8 oan5-choan5 bo5 khak-teng7, long2 e7 kam2-kah khah-cha2 sou2-u7 e5 phah-piaN3, to7 chhin-chhiuN7 chit-tiau5 poh8-poh8 tng5-tng5 e5 ian-bu7 kang7-khoan2, cha2-ban7 e7 ou-iu2--khi3, bo5 lang5 e7 koh e7-ki3--leh.
Au7--lai5, gun2 bou2 chin ho2-un7, ti7 Hoa-lian chhi7-khu chhe7-tioh8 thau5-lou7, ui3 Tai5-pak ke3--lai5, gin2-a2 1-e5 1-e5 chhut-si3, lai5 chia5 e5 thau5-cheng5 3-tang, goa2 oaN7 5-e5 thau5-lou7, poaN lai5 leng7-goa7 1-e5 Jit8-pun2 si5-tai7 e5 i5-bin5-chhun, khah-cha2 e5 peng5-iu2 long2 chin poe7-hok goa2 e5 nai7-seng3 kah jun7-mia7, hiah-nih8 kan-khou2 koh e7-tang3 kian-chhi5--loh8--khi3. Ti7 Hoa-lian e5 sin peng5-iu2 si7 him-sian7 goa2 chin u7 hoat-tou7, keng3-jian5 e7-tang3 ti7 chit-e5 sou2-chai7 oaN7 hiah choe7 thau5-lou7 koh bo5 tng2-khi3 chiah8 ka-ki7. M7-koh goa2 hoat-hian7, goa2 e5 li2-siong2, hoan3-siong2 kah ho5-cheng5, i2-keng ti7 chit-e5 ke3-theng5 tiong un5-un5-a2 siau-mou5--khi3--ah.
Kam2 si7 in-ui7 ai3 khoaN3 hai2 ? Chia5 e5 hai2-hoaN7-soaN3 i2-keng chiam7-chiam7 piN3-choe3 bah-chang3-kak; kam2 si7 in-ui7 ai3 toa7-soaN ? soaN-piN hou7 bong7-a2-pou chiam3--khi3, soaN-pho-toe7 ou-loan7 khai-khun2 e5 cheng5-heng5 ma7 chiok giam5-tiong7; kam2 si7 in-ui7 ai3 tiam7-cheng7 ? Chia5 e5 cheng3-ti7 ho5 khai-hoa3; kam2 si7 in-ui7 ai3 chia5 e5 phian-phiah? Bo5 tek-khak kui2-na7-tang au7 kok-sok-lou7 to7 thang3--ke3--lai5 ah. Na7 an2-ne, li2 tau3-toe2 si7 ai3 sim2-mih8 ?
Goa ai3 ti7 3-geh8-thiN phiN7-tioh8 iu7-a2-hoe e5 chheng-phang, ai3 hong-thai lai5 e5 si5 bih ti7 chhu3-lai7 e5 thang-a2-piN kam2-siu7 goa7-bin7 e5 kiong5-hong toa7-hou7, ai3 ti7 12-geh8-thiN chau2-khi3 lam5-khu khoaN3 kui-phiN3 kui-phiN3 e5 iu5-chhai3-hoe-hai2.
Ma7 ai3 ti7 Hai2-hoaN7-soaN-meh8 e5 leng5-a2-teng2 khoaN3 toa7-hai2, leng5-soaN3-teng2 u7 1-koa2 toa7 chioh8-thau5, bat(pat) ti7(ti) hai2-toe2 hou7 hai2-eng2 kun2-ka2, chioh8-thau5 teng2-bin7 u7 in3-ki3. SoaN-teng2 thiaN boe7 tioh8 hai2-eng2(seng2) e5 siaN, to7 chhin-chhiuN7(chhiuN) hoe5-ek e5 iaN2-siong7 chin beng5, soa3(soah) bong iah8 bong bo5.
Sui-jian5 goa2 it-tit8 chhe7 bo5 moa2-i3 e5 tap-an3, m7-koh i2-cheng5 e5 peng5-iu2 kha3 tian7-oe7 ka7 goa2 kong2, in tng2-khi3 Tai5-pak liau2-au7 it-tit8 bo5 hoat-tou7 ka7 Chhit-chhiN-tham5 e5 keng2-ti3 pang3-boe7-ki3, thiaN i an2(an)-ne kong2, sim-lai7 iau2(iah)-si7 e7 kam2-kah 1-si-a2 boan2-chiok.
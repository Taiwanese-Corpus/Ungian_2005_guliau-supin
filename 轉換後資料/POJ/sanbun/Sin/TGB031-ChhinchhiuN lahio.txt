Chhin-chhiuN7 la7-hio7
Sin

Goa2 kam2-kak ka-ti7 chhin-chhiuN7 la7-hio7. M7-taN7 goa2 an2-ne siuN7, lian5 goa2 e5 hak8-seng ma7 u7 chit-chiong2 kam2-kak.

2001 ni5 e5 X'mas, gin2-a2 hou7 goa2 1 tiuN Card, Card teng2-koan5 si7 1 chiah chhia-iaN7 e5 la7-hio7.

Chit-e5 gin2-a2 si7 it-poaN lau7-su jin7-teng7 e5 hit-chiong2「bun7-te5 hak8-seng」, to i2-keng kok-1--a, m7-koh kong2-oe7 e5 siaN-sau3 kap tong7-chok soah chhin-chhiuN7 kok-hau7-a2 5-ni5--e5. M7-chiah in to7--e5 tiaN7-tiaN7 kong-khai ka me7, koh iong7 siong7 gong7 e5 kau3-iok8 hong-sek──ka7 i kap ki5-thaN e5 tong5-oh8『隔離』, hiah-e5 hak8-seng khoaN3 lau7-su an2-ne cho3, ma7 toe3 lau7-su ka7 i phaiN2.

Hit-e5 lau7-su m7-chai gin2-a2 e5 lau-bu2 chit-ma2 ti7 peN7-iN7 chun2-pi7 beh khui-to, gin2-a2 m7 chai-iaN2 beh an2-choaN2, chiah e7 u7 "thoe3-hoa3 chok-iong7"──sim-li2 kap heng5-ui5 piau2-hian7 long2 thoe3 tng2-khi3 kok-hau7-a2 e5 kai-toaN7.

U7 1 jit8, gin2-a2 kap tong5-oh8 oan-ke, hou7 lau7-su kio3 khi3 "kau3-su-sek", koh kha3 tian7-oe7 hou7 in lau7-bu2, goa2 khoaN3 tioh8 gin2-a2 tian7-oe7 giah8--leh, 1 ku3 oe7 ma7 bo5 kong2, kan-taN bak8-sai2 khok8-khok8-lau5. Soa3--loh8-lai5, lau7-su koh kha3 tian7-oe7 chhoe7 gin2-a2 e5 lau7-pe7. In lau7-pe7 si7 ki-chan5 e5 thih-lou7 kang-lang5, kau3 hak8-hau7 e5 si5 kui seng-khu choan5 chiu2-bi7, jip8--lai5 to7 siuN7 beh pa gin2-a2, ka-chai3 goa2 chhiu2 tong3-tiau5--leh, koh kap i kong2 1-koa2 u7--e5 bo5--e5, seng choan2-i5 i e5 hun3-nou7, gin2-a2 kan-taN ti7 piN--a2 lau5 bak8-sai2.

"Li2 koh m7 koai-koai-a2 thiaN-oe7, papa to7 beh lai5 chhoa7『越南新娘』, li2 kam2 m7 chai-iaN2 papa bo5 bou2 ma7 si7 chiok kan-khou2--e5." In lau7-pe7 na2 chhiuN7 tih kong2 sim-su7 hou7 gun2 thiaN, in to7--e5 khoaN3--tioh8 ma7 kiaN chhut tai7-chi3, to7 ka7 i giu2 khi3 piN--a2 kong2-oe7. Goa2 oat8-thau5 khoaN3 gin2-a2, ka7 i kong2: "Seng3-si, li2 ai3 kian-kiong5, lau7-su ma7 si7 an2-ne kiaN5--koe3-lai5-e5, bak8-sai2 lau5--koe3 liau2-au7 tioh8-ai3 ka-kiong5--ou!" I bak8-sai2 kam5--leh ka7 goa2 tim3-thau5. To7 chhin-chhiuN7 la7-hio7 kang7-khoan2.

Hit-kang, goa2 khia5 ou-tou-bai2 lai5-kau3『秀巒瀑布』, Bunun e5 chou2-sian to7 si7 poaN5-koe3 Tiong-iong-soaN-me2 lai5-kau3 chia kian3-lip8『秀巒』『古風』『卓楓』3 e5 pou7-lok8, ki5-thaN e5 Bunun koh ng3 lam5 kiaN5, it-tit8 kau3 Tai5-tang. Bunun e5 chou2-sian khai-khun2 e5 lou7-chhau2 cha2 to7 hou7『攔沙壩』chhiat-tng7, kin-pun2 m7 chai-iaN2 an2-choaN2 jip8--khi3, ka-chai3 thau5-khak khiau2 e5 Bunun ti7 chiaN3-chhiu2-peng5 chhiu7-kin e7-kha pak8 1 tiau5 so2-a2, goa2 chiah peh e7 khi2--lih.

Goa2 sun7『秀姑巒溪』ng3 chian5 kiaN5, ian5-lou7 long2 si7 chheng-liang5 thang-kng e5 khe-chui2 kap oah8-thiau3 e5 hi5-a2, kam2-kak chiok song2-khoai3--e5. KiaN5 kau3 1 liap8 toa7 chioh8-thau5 piN--a2, goa2 tih siuN7: Bunun phah-lah e5 lang5 kiaN5 kau3 chia, ma7 e7 ti7 chia hioh-khun3-- 1-e7 neh. Chit-chun7, goa2 khoaN3 tui3 thiN-teng2, khoaN3 tioh8 1 chiah la7-hio7. Ou-sek e5 seng-khu, it-tit8 lai5-hoe5 tih poe, chhin-chhiuN7 tih khoaN3-kou3 lan2 chit-te3 thou2-te7.

Goa2 chong2-sng3 chai-iaN2 seN3-mia7-lat8 ti7 toh-ui7--a! Ti7 lan2 chit-te3 to2-su7 u7 chiah-ni7 che7 mih8-kiaN7 su-iau3 lan2 khi3 hak8-sip8, siong-tui3 lai5 kong2, hit-peng toa7 China e5『奇珍異寶』koh sng3 siaN2-mih? Sou2-i2, goa2 koh kiaN5 tng2-lai5 goan5-lai5 e5 sou2-chai7, la7-hio7 ban7-ban7 siau-sit--khi3-a, iah m7-koh, goa2 e5 sim i2-keng kap chit-te3 to2-su7 liam5 tau3-tin7, goa2 ma7 chhin-chhiuN7 la7-hio7 kang7-khoan2, poe ti7 koan5-koan5 e5 thiN-teng2, khoaN3-kou3 lan2 e5 thou2-te7, khoaN3-kou3 lan2 e5 gin2-a2.

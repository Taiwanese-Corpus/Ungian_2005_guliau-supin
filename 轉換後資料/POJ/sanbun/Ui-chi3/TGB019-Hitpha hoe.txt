Hit-pha hoe2──224 hoan2-hek8 iu5-heng5 ki3-su7
Ui-chi3

"Phiak! Phiak!" "Kan2! Nah e7 khiat be7 toh8?" Hong u7 kau3 thau3, cheng5 kui2-kang iau2 teh chhut toa7-iam7-jit8, kin-a2-jit8 soah pian3-thiN, ou-im gah loh8 bi5-bi5-a2 hou7, m7-chai leh koaN5 siaN2-mih i3-su--e5?

「Phong3!」Hoe2 toh8--khi2-lai5-a, be7-ki3-e5 he si7 "Kiu2-ngou2"--e5, lai3-tah u3--khi2-lih to7 e7-sai2--a, liam-mi-a2『陳水扁』3-ji7 i2-keng ou-mi3-ma3 khoaN3 long2 bo5--a.

Hiah-ni7 toa7 e5 kong2-tiuN5, toh8 chit-pha hoe2, chin kin2 to7 khou chiok che7 lang5 oa2--koe3-lai5, tak8-e5 long2 chiok houN2-hian5--e5, tham3-thau5 mng7 kong2: "Ah si7 teh sio saN2?" U7 lang5 kioh-si5 goan2 teh sio hit-tin7 Chi-na-lang5 e5 mih8-kiaN7, toe3 leh chhoh, ian7-na7 khian2 mih8-kiaN7 loh8-khi3 sio.

Chit-chun7, u7 lang5 jim7-chhut he si7『扁帽』, goa7-khou-ui5 koh u7 1-e5 toa7-khou--e5 teh hoah:『怎麼有人在燒民進黨的東西』, kun5-chiong3 thiaN-tioh8 chit-ku3-oe7 soah khi2-phui3-bin7: "Ka7 phah hou7 hoa--lah, nah e7 teh sio Chhian7-sui3-pian3 e5 bo5-a2? Si7 sio m7-tioh8 nih……ah, chit-tin7 lang5 si7 thau5-khak phaiN2--khi3-ou?"

Chit-khoan2 siaN chhan-chhioN7 hai2-eng2 it-tit8 ui3 goa7-khau2 phah--jip8-lai5, 1-khou koh 1-khou e5 eng2 be7-su so2-a2 ka7 goa2 sok-tiau5--e5, tiam7-tiam7 m7-chai beh an2-choaN2, bak8-chiu bo5 sin5, be7 tin2 be7 tang7, hiN7-khang-piN phih8-phok8-thiau3 e5 sim-thiau3-siaN keng3-jian5 thiaN gah hiah-ni7 chheng-chho2, TOUCH-tioh8 sim-lai7 e5 kiaN- hiaN5, goa2 tong3-be7-tiau5--a.

Khia7 tiam3 hit-pha hoe2 piN--a2 e5 siau3-lian5-ke, iong7 jiang2--e5 ka7 1-e5 ou-bah-sang2 kong2: "Li2 khi3 hou7 Tan5-chui2-piN2 phian3--khi3-a-lah, i kun-pun2 to7 bo5-hoat-tou7 ka7 Chi-na-bin5-kok ian2--to2!"

Goan2 e5 in3-oe7 hou7 kun5-chiong3 koh khah liah8-kong5, lu2 thiaN lu2 sim-kong5-hoe2-jiat8, seng3-te7 long2 gia5--khi2-lai5-a, loa7 goan2 si7 ChheN-mi5-a2-tong2--e5, hoah-hiu e5 siaN lu2 lai5 lu2 che7, lu2 lai5 lu2 che7 lang5 oa2--lai5, tak8-e5 khi-mou-chih long2 chiaN5 bai2.

Goan2 si7 lim5-si5 lim5-iau7 siouN7 beh an2-ne chhong3--e5, kun-pun2 to7 bo5 siouN7-tioh8 e7 piN3-chiaN5 an2-ne, se3-bin7 lu2 lai5 lu2 bai2, na7 u7 sio2-khoa2 bo5 tu2-ho2, hoan7-se3 kui-tin7 lang5 to7 e7 phah--khi2-lai5.

Goan2 chit-peng5 u7 lang5 chiok toa7-siaN ka7 kun5-chiong3 in3: "To7 si7 Tan5-chui2-piN2 teh thun2-tah8 Tai5-oan5-lang5--e5-lah!"

Kun5-chiong3 khi2-siau2--a, chhih8 koe3 TS sin-khu-piN khi, iong7 koai2-a2 ka7 tng3, koh ka7 thou5-kha e5 hoe2 poeh hiong3 TS, TS oan7-na7 chin hoe2-toa7, ma7 ka7 sak heng-kham2, lu2 lai5 lu2 che7 lang5 chiN oa2--lai5, siouN7 beh cheng goan2 e5 lang5.

Chit-chun7 goa2 eng3-kai ai3 koe3-khi3 thin7 ka-ti7 lang5 chiah tioh8, goa2 kiaN5 hiong3 TS, chit-tiap, goa2 soah m7-kaN2 iah si7 m7-chai beh an2-choaN2 oa2--koe3-khi3, kui-e5 se3-kai3 na2-chhiuN7 long2 tiaN7--khi2-lai5-a, tiam7 gah lian7 1-ki chiam lak8-loh8 thou5-kha to thiaN e7 tioh8. Goa2 bo5-hoat-tou7 jim2-siu7 ka-ti7 chit-e5 iuN7-siuN3, lu2 kip lu2 kiaN5 be7 chhut--khi3, chhiu2--nih e5 lok-a2 koaN7 lu2 an5...…

Chhiong-thut lu2 lai5 lu2 toa7, ka-chai3 A-chiau-hiaN tu2-a2-ho2 keng-koe3, koe3-lai5 tong3 kun5-chiong3, hoah kong2 goan2 m7-si7 hoan2 Tai5-oan5-lang5, kan-taN si7 tui3 Chhian7-sui3-pian3 bo5 boan2-i3, goan2 e5 lang5 ma7 kin2 li7-khui hian7-tiuN5, tai7-chi3 chiah an2-ne soah-hi3.

M7-koh, goa2 e5 sim-koaN-thau5 iau2-boe7 kiat-sok, tu2-chiah e5 mui2 1-e5 oe7-bin7, ti7 goa2 thau5-khak-lai7 iong7『停格』e5 hong-sek it-tit8 hong3- sang3--chhut-lai5──TS e5 hoan2-pok, hit-pha hoe2 leng2-leng2-a2 chhio3, iah koh u7 goa2 sim-koaN-lai7 e5 kiaN-hiaN5……

Boe2--a2 tak8-e5 sio-chio khi3 Pak-tau5 se2 un-choaN5, lim-chiu2, khoaN3 tian7-si7, goa2 long2 teh ba5-bi3 ka-ti7, hiah-e5 oe7-bin7 iu5-goan5 it-tit8 hong3-sang3 bo5 theng5-khun3, goa2 e5 put-an, kiaN-hiaN5 kap hoai5-gi5 ma7 lu2 lai5 lu2 tang7. Tu2 li7-khui hian7-tiuN5 e5 si5, goa2 sim7-chi2 m7-kaN2 khoaN3 TS, cho3 hiaN-ti7--e5 bo5 ka7 sio-thin7, goa2 sng3 siaN2-mih! Lian7 che to m7-kaN2, goa2 e7-tang3 keng joa7-ku2?

Peng5-siong5-si5-a2 che7 tiam3 kau3-sek--nih, kong2 lan2 ai3 hoan2 the2-che3, ai3 kap ok-chit e5 se3-lek8 tui3-khong3, keng-koe3 chit-chan5 tai7-chi3, hou7 goa2 chai-iaN2: chhin-sin the2-hoe7 tioh8 koh-jin5 ke3-tat8-koan pang--khi3, che bo5 joa7 khun3-lan5, koh khah toa7 e5 thiau7-chian3, si7 beh an2-choaN2 iong7 heng5-tong7 sit8-chian3 li2-lun7!

Chit-e5 the2-che3 hiah-ni7-a2 chai7, lan2 kam2 u7 koat-sim kap i3-chi3 kian-chhi5--loh8-khi3? The2-che3 chhiuN7 tang5-chhiuN5 thih-piah, chin phaiN2 ka7 haiN3 tin2-tang7, hoan2-khong3 e5 koat-sim na7 bo5-kau3, khiong2-kiaN e5 tian-to2 e7 hoai5-gi5 ka-ti7 chun5-chai7 e5 i3-gi7.

Ti7 hit-pha hoe2 lai7-te2, goa2 khoaN3-tioh8 goan2 e5 jiat8-cheng5, ma7 khoaN3-tioh8 thau3-hong tang-tiong kun5-chiong3 e5 leng2-tam7 kap bu5-nai7, hit-pha hoe2 iu5-goan5 bo5 chai5-tiau7 ka7 kun5-chiong3 hoah cheng-sin5.

Goa2 tiam7-tiam7 khoaN3-tioh8 hoah-hiu, sio-khiu2, chhoh-kan2-kiau7, it-chhe3 na2-chhiuN7 long2 theng5 ti7 hia, chhiuN7 tian7-iaN2『駭客任務』e5 liap-iaN2 ki2-kha2, gang7--khi3-a, cheng-sin5 e5 chhiau-thoat m7-si7 kan-tan-tai7, bah-the2 seng5-siu7 e5 thiaN3 chiah si7 chiaN3-kang2 e5 thiaN3, m7-koh goa2 ma7 chai-iaN2, bo5-lun7 an2-choaN2, lan2 be7-tang3 ut-chut, ma7 be7-tang3 sit-chi3.

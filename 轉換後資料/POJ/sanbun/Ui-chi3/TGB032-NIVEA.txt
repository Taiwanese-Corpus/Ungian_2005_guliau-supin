NIVEA
Ui-chi3

Un-tou7 kang3 kau3 14℃, chit-lo7 chiah gan3 e5 thiN, chhoan2-khui3 phiN7-khang to e7 thiaN3, kiaN bin7 pit--khi3, chhut-mng5 chin3-cheng5 long2 e7 boah koa2 NIVEA.

"Ou-siong5 sah8-suh" tui3 chin che7 lang5 lai5 kong2, si7 phoaN7 in seng5-tiong2 chiok tiong7-iau3 e5 ki3-ti3, NIVEA tui3 goa2 ma7 u7 kang7-khoan2 e5 i3-gi7, pau-ham5 mama tui3 goan2 e5 koan-sim.

Thak8 kok-hau7-a2 e5 si5, pian7-na7 kau3 koaN5--lang5, chai2-khi2-si5-a2 mama beh chai3 goan2 khi3 thak8-chheh e5 si5, long2 e7 ka7 goan2 boah NIVEA. Goa2 bo5 ai3 bin7-a2 iu5-iu5, i chhiu2 na7 lai5 goa2 to7 siam2, kian3-pai2 long2 bu2 kah i hong-hoe2-toh8, ka7 goa2 e5 thau5 chhih8--leh, chhiu2 ka7 toa7-toa7-lat8 hoe5 loh8 chhui3-phoe2 kap thau5-khak-hiah8-a2, boah liau2 to7 koh ti3 mng5-bo7-a2, hit-e5 si5-chun7 goa2 bo5 kah-i3 NIVEA e5 bi7, kou5 iu5-iu5 hou7 goa2 chiok bo5 song2-khoai3, tiaN7-tiaN7 tan2 che7 khi2 outoubai teng2, to7 sui5 iong7 mng5-ba8-n2 cho3 bin7-kin, ka7 bin7-a2 e5 iu5 chhit chheng-khi3.

U7 boah ke-kiam2 u7 chha, ji5-chhiaN2 e7-kang2 e5 koaN5--lang5 khah bo5 hiah khok-heng5, sui-bong2 long2 ka7 NIVEA hoe5 hoe5 tiau7, bin7 si7 long2 bo5 khi3 pit--tioh8.

Toa7-han3 lai5-kau3 hou7-chui2 kau7 sip-khi3 tang7 e5 Tai5-pak, u7 1-kian3 tng2 Tai5-lam5, hou7 mama khoaN3 tioh8 goa2 e5 bin7 pit--khi3-a, i na2 ka7 goa2 liam7, oat--leh to7 chhut-khi3 ka7 goa2 be2 1-ap NIVEA, kang7-khoan2 e5 pau-chong, sio-siang5 e5 khi3-bi7, mama e5 koan-sim ma7 iu5-goan5 bo5 pian3. I chhui3--nih kau-tai3 goa2 ai3 ka-ti7 chiau3-kou3 ka-ti7, toa7-lang5 toa7-cheng2--a, mama si7 be7-eng7 leh toe3 ti7 li2 sin-khu-piN.

Goa2 chiok phaiN2-se3, tioh8 koh hou7 mama hoan5-lo2, koh khi3 khoaN3-tioh8 i bo5-eng5 chhut--lai5, bak-chui2 se2-oaN2, se2-saN, long2 ka7 kha-chhiu2 long7 kah pit--khi3-a, u7 tang-chun7 koh e7 lau5-hoeh, chin m7-kam. Kio3 i m7-thang taN-a2 kou3 lau7(pe7) kou3 se3(goan2), ka-ti7 m7 tioh8-ai3 e7-hiau2 po2-iong2...…

KhoaN3 khng3 ti7 toh-a2-kak e5 NIVEA, siuN7-tioh8 kou3-hiong e5 mama, mama, li2 u7 boah NIVEA--bo5? Tioh8 chheng7 khah sio--leh, m7-thang koaN5--tioh8. U7 1-kang, mama lau7--a, goa2 ma7 e7 ka7 boah NIVEA!

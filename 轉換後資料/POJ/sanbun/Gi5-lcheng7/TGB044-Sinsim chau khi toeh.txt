Goa2 e5 sin3-sim chau2 khi3 toeh?
Gi5-cheng7

Chit 2 kang it-tit8 teh giau-gi5, "Goa2 e5 sin3-sim chau2 khi3 toeh?"

Kiam2-chhai2 si7 ap-lek8, cho3 sia7-tiuN2 e5 ap-lek8. Goa2 m7-si7 kiaN cho3 tai7-chi3, in-ui7 goa2 u7 sim, ui7 sia7-thoan5 ma7 ui7 ka-ti7, goa2 si7 hoaN-hi2 kam-goan7--e5. M7-koh hou7 goa2 chheh-sim--e5, si7 tak8-e5 long2 bo5 ka7 sim he7 ti7 chia. Goa2 bo5 beh koai3-choe7 siaN2-mih lang5, in-ui7 goa2 na7 m7-si7 sia7-tiuN2, bian2 taN chit-e5 chek-jim7, goa2 hoan7-se3 ma7-si7 e7 an2-ne.

SiuN7-tioh8 ai3 ka-ti7 cho3 sia7-thoan5 tai7-pou7-hun7 e5 tai7-chi3, goa2 to7 lan2--loh8-khi3-a, chioh tiuN5-te7, kau khe3-oe7-su, 228 oah8-tang7, sin-chheng2 pou2-chou7, oah8-tang7 seng5-ko2 po3-ko3, lian5-lok8 sia7-oan5......, chha-put-to long2 goa2 1-e5 lang5 ai3 taN, chin thiam2.

Choe3-kin7, koh thiaN-tioh8 hu3-sia7-tiuN2 Chhiu-sun5 au7 hak8-ki5 beh the3-chhut, Nga2-ki5 u7 sim-keng2 e5 mau5-tun2, ma7 siuN7 beh mai3 koh chham-u2, goa2 m7-chai beh kong2 siaN2. Sim-lai7 u7 koa2 kam2-siong, m7-koh che si7 ko3-jin5 e5 soan2-tek. Goa2 bat kap Ui-chi3 kong2--koe3, "Sia7-thoan5 chhin-chhiuN7 teh loan5-ai3." M7-thang hou7 tui3-hong kam2-kak u7 ap-lek8, ai3 si7 lang5 hoaN-hi2 kam-goan7, che ai3-cheng5 chiah e7 ku2-tng5. Goa2 chin7-liong7 mai3 hou7 lang5 ap-lek8, m7-koh lang5 kam2 u7 sim?

Na7 u7, goa2 siuN7 tak8-e5 long2 e7 chin khoai3-lok8, sia7-thoan5 e7-tang3 chhiuN7 Family. Na7 bo5 sim, u7 lang5 e7 cho3 kah chiok thiam2, u7 lang5 iu5-goan5 koe3 ka-ti7 pun2-te2 chu7-chai7 e5 seng-oah8, siuN7 beh lai5 to7 lai5, bo5 ai3 lai5 to7 kui-khi3 kong2, "PhaiN2-se3, goa2 u7 tai7-chi3, be7-tang3 khi3--a!" Pan7 oah8-tang7 e5 lang5 kan-taN e7-tang3 in3 kong2, "Ouh! Goa2 chai--a." Sim-lai7 soah chiok leng2--e5. Na7 an2-ne, tak8-e5 beh an2-choaN2 e7-tang3 chiaN5-cho3 ho2-peng5-iu2? Koh khah bian2 kong2 ka7 sia7-thoan5 pian3-cho3 Family--a!

Tai7-chi3 kong2 kau3 chia, goa2 iu5-goan5 bo5 siuN7-tioh8 kai2-koat e5 hong-hoat, chiah e7 sim cho-cho, chiah e7 sin3-sim li7-ka chhut-chau2.

Sia7-tiuN2 cho3 kau3 chit-chun7, na7 boai pi-cheng5, tioh8-ai3 ui3 ka-ti7 e5 su-siong2 kap heng5-tong7 cho3 khi2.

Tak8-e5 thiaN-tioh8 Tai5-oan5 eng2-chun7 e5 lek8-su2, long2 kam2-kak chiok khou2-lian5 iah-si7 chin pi-cheng5, goa2 taN-a2 thiaN--tioh8 ma7-si7 an2-ne. M7-koh keng-koe3 sianpai in2-chhoa7 kap ka-ti7 su-kho2 liau2-au7, chai-iaN2 ai3 ui3 ka-ti7 e5 kai2-pian3 khai-si2----kai2-pian3 thai3-tou7, loh8-sit8 ti7 heng5-tong7 sit8-chian3, an2-ne, to7-si7 ho2 e5 khai-si2.

Goa2 eng2-chun7 siaN2-mih long2 m7-bat, seng-oah8 koe3 kah chin "khoai3-lok8", kui-kang kan-taN chai thak8-chheh kap sng2, bo5 ki5-thaN hoan5-lo2, chin-chiaN3 si7 1-chiah "khoai3-lok8 e5 ti", 1-chiah siaN2-mih long2 m7-chai e5 ti.

Khai-si2 kai2-pian3 si7 goa2 chham-ka Cheng3-tai7 Tai5-bun5-sia7 liau2-au7, chiap-chhiok Tai5-oan5 koe3-khi3 e5 lek8-su2, chhiuN7 Jit8-pun2 si5-tai7 kap Kok-bin5-tong2 si5-tai7 e5 Tai5-oan5, 228 su7-kiaN7, peh8-sek khiong2-pou3......, hou7 goa2 u7 teng5-sin su-kho2 e5 khong-kan. Au7--lai5 goa2 ui3 Nga2-ki5 chhiu2-thau5 ka7 Tai5-bun5-sia7 sia7-tiuN2 e5 chit-bu7 chiap--loh8-lai5, ti7 goa2 Tai5-bun5 iau2 sia2 bo5 ho2, su-kho2 iau2 bo5 kau3 chheng-chho2 e5 si5 chiap sia7-tiuN2, tui3 goa2 si7 chiaN5 toa7 e5 thiau-chian3.

Ti7 piN--a2 khoaN3 e5 lang5 long2 kam2-kak goa2 chin u7 iong2-khi3 ma7 chin jiat8-cheng5, in-ui7 chit-ma2 chin-chio2 u7 lang5 e7 siuN7 beh koan-sim lan2 Tai5-oan5 e5 sia7-hoe7, cheng3-ti7 iah-si7 lek8-su2, sui-bong2 chin che7 lang5 ka7 goa2 kou2-le7, m7-koh goa2 sim-lai7 chong2--si7 kam2-kak tam7-poh8-a2 "chhe-liang5".

Chit-chiong2 oan3-than3 e5 sim-cheng5 e7 eng2-hiong2 goa2 e5 cheng5-su5 kap cho3 tai7-chi3 e5 tong7-lek8, m7-koh goa2 bo5 siuN7 beh an2-ne oan3-than3--loh8-khi3, tu2-tioh8 bun7-te5 e5 si5, goa2 to7 siuN7 kong2 ai3 "Back To the Start", khi3 chhoe7 ka-ti7 e5 chhou-hoat-sim kap tong7-lek8 e5 goan5-thau5, ui3 ka-ti7 cho3-khi2 , kap eng2-chun7 e5 ka-ti7 cho3 pi2-kau3, khoaN3 ka-ti7 kam2 u7 khah chin3-pou7, kam2 u7 khah seng5-tiong2!

Na7 u7, goa2 si7 u7 chin3-pou7, si7 khoai3-lok8--e5; na7 bo5, goa2 chiah ai3 kam2-kak khou2-lian5.

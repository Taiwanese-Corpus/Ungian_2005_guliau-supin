Lang5 ti7 toh-ui7?
Tek-hoa5

Chit pai2 Seng-oah8-iaN5 ti7 Sai-le5 e5 Pi-thau5-poe3 ki2-pan7, kho3-teng5--nih an-pai5 chham-koan Sai-le5 ke-a2 kap Pi-thau5-poe3, kam2-siu7--e5 soah oan5-choan5 bo5-kang5.

Ti7 Sai-le5 chhi7-a2-thau5, chhoa7-lou7 e5 to7-lam2 kai2-soeh-oan5 Liau7--sian-siN, chhoa7 tak8-e5 ian5-lou7 him-siong2 kou2-cha2-chhu3, chiaN5 choan-giap8 teh siau7-kai3 chiah-e5 kian3-tiok8 e5 tek8-sek kap i3-gi7.

M7-koh goan2 chit tin7--e5, ian5-lou7 ka2-na2 kan-taN khoaN3 e7 tioh8 kian3-tiok8, 1 keng kiaN5 koe3 1 keng, toa3 ti7 kian3-tiok8 lai7-te2 e5 ou-ji2-sang2 ou-ba2-sang2, na2 bo5 chun5-chai7--leh. Ti7 in mng5-kha-khau2, thiaN Liau7--e5 kang2-kai2 kian3-tiok8 e5 hoe-chhau2, chit keng kong2 soah sui5 soa2 tui3 pat8 keng--khi3, chhun tham-thau5 e5 lau7-lang5 chhui3-a2 khui-khui, bak8-chiu kim-kim, moa2-pak e5 kou3-su7 kam5 ti7 chhui3--nih koh thun loh8 pak-tou2-te2.

Ti7 Pi-thau5-poe3, Chi3-hun toa7--e5 chhoa7 goan2 si3-ke3 long3 si3-ke3 so5, liam-mi loh8-chhan5 tau3 khau-chhai3, liam-mi ti7 kam2-a2-tiam3 teh oh8 cho3 chhi3-khak-koe2, tan2--leh khi3 lang5 chhu3-lai7 khoaN3 lang5 cho3 phok-a2-chi2, koh chit8-si5-a2, chhia lou7-piN chhah--leh, kap se2-chhai3 a-peh ti7 chhan5-hoaN7 lou7 kang2--khi2-lai5, thiaN a-peh kan3-kiau7 cheng3-hu2 kap long5-hoe7, bak8-nih-a2 nia5, koh chau2 lai5 khi3 tau7-ki-phoe5 kang-tiuN5, bi2-ka2 kang-tiuN5, bok8-ni2-liau5-a2 the2-giam7 hip kah tong3 be7 tiau5 e5 "seng-san2-soaN3 hian7-tiuN5".

Ti7 Sai-le5 chhi7-a2-thau5, thiaN--e5 si7 si2 e5 kian3-tiok8 tek8-sek, si7 kou2-cha2 ho2-giah8-lang5 e5 kou3-su7; ti7 Pi-thau5-poe3, si7 chhin-sin e5 the2-giam7, si7 choh-sit-lang5 e5 kan-khou2 kap put-boan2, si7 oah8-thiau3-thiau3 e5 seN3-mia7 keng-giam7!

Kian3-tiok8, kou2-chhu3, kong-keng2, seng-li2, chiah8-mih8......toa7 koe3 oah8-thiau3-thiau3 e5 seN3-mia7, thak8-chheh-lang5 kap cheng3-ti7 thau5-lang5 e5 jin7-ti, kham3 koe3 chai7-te7 sit8-che3 e5 keng-giam7, sia7-khu eng5-cho7, bun5-hoa3 san2-giap8, pun2-thou2-hoa3 e5 khau2-ho7, ka7 ku7 si5-tai7 hou7 cheng3-ti7 ap-che3 e5 sia7-hoe7-lat8 thau2-pang3--chhut-lai5, soah oaN7 eng7 bo5 seN3-mia7 e5 mih8-a2, lai5 the3-tai7 iau2 oah8--leh 1 e5 1 e5 e7 chhio3 e7 khau3 e5 kou3-su7.

"Lang5" chiah si7 chu2-the2, lan2 ai3 khai joa7 che7 tai7-ke3, chiah siuN7 u7 chit e5 to7-li2?

TGB Tong5-chhong-hoe7
Tek-hoa5

7 goeh8 chhoe 3 hong-thai toa7-hou7, sui-bong2 chou2-tong3 tioh8 kui2 e5 peng5-iu2 loh8-lam5, TGB tong5-chhong-hoe7 iau2-si7 chiau3-siong5 ti7 Tai5-lam5 chu7-hoe7, kui2-na7 e5 peng5-iu2 si7 thau5 1 pai2 kiN3-bin7, na2 khai-kang2 na2 hou7-siong liau2-kai2, khi3-hun chin kin2 to7 sio-loh8--khi2-lai5, tak8-e5 ma7 ng3-bang7 soaN3 ti7 kok-te7 e5 peng5-iu2, e7-tang3 tauh8-tauh8-a2 ka7 lian5-lok8 e5 soaN3-lou7 khan-khan--khi2-lai5.

Chit am3 chu7-hoe7, te7-thau5 Ui5--a2 hiaN choan-kang siau7-kai3 teh phah ki3-lok8- phiN3 e5 A-kai hiaN kap chiong3-lang5 sek8-sai7. A-kai hiaN kong2 e5 oe7, hou7 goa2 chiaN5 chhim-khek e5 kam2-chhiok.

A-kai hiaN chhim2 kau3 to7 mng7 tak8-e5 siang2 koh e7 ki3-tit Chiam Ek-hoa5, i kong2 hiah-e5 cho3-koaN--e5 kap hak8-chia2 thau5-lang5 put-si5 kong2 tioh8 TeN7 Lam5-iong5, bo5 lang5 beh kheng2-teng7 Chiam Ek-hoa5, in-ui7 Chiam Ek-hoa5 bo5 sia7-hoe7 te7-ui7, m7-chiah be7-sai2 kong2--tit, kheng2-teng7 Chiam Ek-hoa5 e7 eng2-hiong2 in chiah-e5 thau5-lang5 e5 koan5-ui, li7-ek kap te7-ui7, i kiong5-tiau7 che si7 lan2 ai3 hoan2-seng2 kap su-kho2--e5.

Boe2--a2 i ju2 kong2 ju2 kek8-tong7, mng7 tak8-e5 jin7-ui7 Bin5-chin3-tong2 cheng3-hu2 kam2 u7-iaN2 si7 pun2-thou2 cheng3-koan5? Bin5-chin3-tong2 cheng3-hu2 kam2 cheng3- keng si7 Tai5-oan5-lang5 lip8-tiuN5? Kam2 chiaN-sit8 u7 the3 lo5-tong7 kai-kip phah- piaN3? I kong2, Tai5-oan5 hou7 goa7-lai5-chia2 thong2-ti7 hiah ku2--a, chun2 chit-ma2 si7 pun2-thou2 cheng3-koan5, kam2 m7-si7 tioh8 choan5-lek8 lai5 loh8-sit8 pun2-thou2-hoa3 kap chu2-the2-seng3 e5 i3-sek kap cheng3- chhek, si7 an2-choaN2 tak8 hang7 chu2-tiuN to tioh8 phah-chiat koh chai3 phah- chiat? Si7 an2-choaN2 put-si5 to tioh8 seng kho2-lu7 ki3-tit li7-ek-chia2 kap goa7-lai5 koan5-lek8-chia2? Bin5-chin3-tong2 cheng3- hu2 kin-pun2 m7-si7 pun2-thou2 cheng3-koan5, kin-pun2 m7-si7 Tai5-oan5-lang5 e5 cheng3-hu2, in si7 "lou5-chai5 cheng3-hu2"!

I ma7 phoe-phoaN3 Tai5-pak ti3-sek khou-a2 hiah-e5 sou2-ui7 e5 "cho2-phai3", kong2 kah chhui3-kak choan5 pho, cheng3-keng tu2--tioh8 to7 chai. I phah e5 ki3-lok8-phiN3 chu2-te5 long2 chiam-tui3 lo5-tong7-chia2, hiah-e5 "cho2-phai3" tiaN7-tiaN7 sa i e5 chok-phin2 khi3 pang3, pang3--loh8 liau2-au7--leh? Kam2 u7 beh "khan-ka3" bu5-san2 kai-kip? Tui3 chhiuN7 i chit khoan2 e5 bu5-san2 kai-kip kam2 khoaN3 u7 bak8-te7? Bo5 hak8-lek8 bo5 sia7-hoe7 te7-ui7--e5 to7 m7-si7 kio3-siau3, che to7-si7 hiah-e5 lang5 e5 kai-kip lip8-tiuN5!

Siong5--ko ui3 Jit8-pun2 thak8-chheh tng2--lai5, chit-ma2 ti7 Gi5-lan5 chhau2-te7 choh-chhan5, chioh chit e5 ki-hoe7 ka7 i ti7 Jit8-pun2 e5 the2-giam7 hun-hiong2 hou7 tak8-e5, koh kong2 tioh8 i seN3-mia7 e5 choan2-pian3 kap kian-chhi5, kou2-bu2 tak8-e5 kian-chhi5 tioh8 e5 cho3-hoat, cho3 ku2 to7-si7 lan e5.

Giok8-hong7 che2 chu7-ngou2 siau7-kai3 e5 si5, Siong5--ko hoah kong2: "Goan5-lai5 li2 to7-si7  'A-chou2 A-kong'  e5  chok-chia2......" Giok8-hong7 chhui3--nih liam7 kong2 chhin3-chhai2 sia2--e5, bo5 siuN7 kong2 koh u7 lang5 teh thak8. Siong5--ko in3 kong2, lan2 sim-lai7 u7 li2-siong2, lan2 ma7 bo5 teh ka7 hiah-e5 koan5-lek8-chia2 sin3-tau2, sui-bong2 lan2 chit chun7 bo5 hoat-gian5-koan5, m7-koh bun5-ji7 to7-si7 lan2 e5 bu2-khi, u7 su-siong2 ham7 sit8-chian3-lek8 e5 bun5-ji7 eng2-hiong2 chin kiaN--lang5, sia7-hoe7 e7 in-ui7 lan2 e5 kian-chhi5 tauh8-tauh-a2 kai2-pian3.

Goa2 ma7 beh chioh eng7 Siong5--ko chit toaN7 oe7 lai5 kou2-le7 TGB e5 siau3-lian5-ke, bian2 hoan5-lo2 se3-kai3 it-tit8 kiaN5 tui3 kap lan2 to3-peng2 e5 hong-hiong3 khi3, cho3 li2 ka7 tioh8 e5 to7-li2 sia2--loh8 cho3--loh8, cho3 ku2 to7-si7 lan2 e5!

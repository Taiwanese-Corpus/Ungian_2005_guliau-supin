Be7 hoa e5 hoe2-bo2
Tek-hoa5

"Na7 bo5 keng-koe3 su-siong2 khe2-beng5, Tai5-oan5 kang-lang5 bo5 kho2-leng5 peng2-sin!" Ti7 Toa7-tiu7-tiaN5 teng5-a2-kha, Kian3-kiong5 hiaN tu2 kiN3-bin7 to7 an2-ne ka7 goan2 kiong5-tiau7. Thau5-cheng5 bo5 joa7 hng7 hia, chiaN5 pah e5 lo5-tong7-chia2 kap un7-tong7 kang-chok-chia2 teh ian2 heng5-tong7-kiok8, kin-a2-jit8 in chiuN7 ke-thau5, beh khong3-gi7 chu-pun2-ka kap cheng3-hu2 cho3-hoe2 pak-siap kang-lang5.

Ti7 lou7-piN khoaN3 1-e7-a2, goan2 to7 li7-khui hia, Kian3-kiong5 hiaN chio goan2 kau3 hu7-kin7 1-e5 peng5-iu2 hia chiah8-te5 khai-kang2; goan2 kin-a2-jit8 kap i sio-iok, beh thiaN i e5 kou3-su7.

Ti7 chhau2-te7 sou2-chai7 phaiN2 than3-chiah8, ko-chit chhim2 chhut-giap8, Kian3-kiong5 hiaN to7 li7-khui Ka-gi7, lai5 Tai5-pak Tiong-ho5 "Kok-che3-pai5" chiah8 thau5-lou7, 1 goeh8-jit8 sin-sui2 chiah 9 pah khou, than3--e5 tu2-tu2-a2 thang koe3-jit8. The3-ngou2 liau2-au7, peng5-iu2 in2 i kau3 Chhiu7-na5-a2 "Lam5-a Sok-ka" e5 ni2-cheng2-chhiuN2, sin-sui2 u7 khah koan5--tam7-poh8-a2, khiam7-tng5-neh-tou7, chiah khai-si2 u7 thang khiam7 koa2 chiN5.

Ti7 ni2-cheng2-chhiuN2, i kut-lat8 cho3, jin7-chin oh8, koe3 bo5 kui2 tang, goa7-khau2 cho3 kang7-tou5 e5 peng5-iu2 chhiaN3 i khi3 ka7 hoaN7 kang-tiuN5, sui-bong2 kui-bou5 bo5 "Lam5-a" hiah toa7, m7-koh chit-e5 chhiang3-suh tu2-ho2 hou7 i liau2-kai2 an2-choaN2 keng-eng5 koan2-li2. Boe2--a2, i ka-ti7 chhut-lai5 chhong3-giap8, soe3 1-te3 te7, iong7 thih-phiaN2 tah 1-keng kang-tiuN5, to7 an2-ne khai-si2 cho3 thau5-ke.

Hit-chun7, tong2-goa7 un7-tong7 tng teh khi2-pong7, i tiaN7-tiaN7 khang-khoe3 pang3--leh, chong5 khi3 thiaN tong2-goa7 cheng3-kian3-tiuN5, hou7 "Kou3-bin7-thang2" chau-that e5 Tai5-oan5-lang5, sim-koaN-te2 e5 ut-chut be7-su ti7 hia chhoe7-tioh8 chhut-lou7. 90 ni5-tai7 chhou-ki5, lian5 tai7-hak8-seng to che7 be7 tiau5--a, Tai5-pak ke-thau5 tak8-put-si5 long2 chhiang7-chhiang7-kun2, i e7-sai2 kong2 tak8-tiuN5 to kiaN5 gah kau3, kui sim-koaN choan5 si7 Tai5-oan5-lang5 chhut-thau5-thiN e5 ng3-bang7.

Tong2-goa7 cheng3-ti7 un7-tong7 thiau-chian3 "Kou3-bin7-thang2--e5", ka7 Tai5-oan5 e5 sia7-hoe7-lat8 in2-tong7--khi2-lai5, kang-lang5 e5 i3-sek tit-tioh8 khe2-hoat, ma7 m7 kam-goan7 ke3-siok8 hong5 thun2. Kian3-kiong5 hiaN e5 ki3-ti3 chin chhim-khek: ti7 "Lam5-a" tiaN7-tiaN7 to bo5-me5 bo5-jit8 ka-pan teh the3 thau5-ke than3-chiN5, ni2-liau7 koh chiaN5 tok8, chin che7 tong5-su7 sin-the2 long2 an2-ne hai7-hai7--khi3, na7 be7 kham-tit cho3 sui5 to7 e7 hong5 si5 thau5-lou7; ka-ti7 chhut-lai5 cho3 liau2-au7, ma7 bo5 khah ho2-khang, e7 ki3-tit khan-chhiu2 seN gin2-a2 cheng5 1-kang, kang7-khoan2 khut ti7 kang-tiuN5 piaN3-si3 cho3; gin2-a2 koh se3-han3 e5 si5, tiaN7 ma7 ku ti7 ke-khi3 piN--a2 sia2 siok-te5, u7-si5-a2 khang-khoe3 teh koaN2, bo5-eng5 tng2 chhu3, 1-ke-hoe2-a2 to7 chiN tiam3 kang-tiuN5 au7-piah iong7 kam-chiah-pang tah e5 pang5-keng hioh-khun3......i e5 "kai-kip i3-sek" tauh8-tauh8-a2 teh heng5-seng5.

Koh bo5 joa7 ku2, "Lam5-a Sok-ka" e5 tong5-su7 chou kang-hoe7 beh cheng-chhu2 lo5-tong7-koan5, i ma7 tng2-khi3 tau3 sio-thin7, sim-lai7 ki5-thai7 lo5-kang thoan5-kiat e5 lek8-liong7 e7-tang3 kai2-pian3 lo5-tong7-chia2 e5 un7-mia7, ki5-thaN sou2-chai7 kang-lang5 e5 khong3-cheng-tiuN5, i kang7-khoan2 koan-sim tau3 chhut-lat8. M7-koh chham-u2 ku2--lai5, i hoat-hian7 kang-lang5 un7-tong7 chong2--si7 chha 1-khui3, tek8-piat8 si7 na7 tu2-tioh8 soan2-ki2, kang-hoe7 lai7-te2 ui7-tioh8 chi-chhi5 bo5 kang7 lang5 soah khi2-phui3-bin7, si7 chin su3-siong5 hoat-seng--e5, "Tai5-oan5 kang-lang5 un7-tong7 e5 se3 nah e7 peh be7 khi2--lai5?" Chit-e5 bun7-te5 Kian3-kiong5 hiaN it-tit8 khng3 ti7 sim-lai7 teh mng7 ka-ti7.

I khai-si2 chhoe7 chheh thak8, ma7 si3-ke3 chhoe7 thak8-chheh-lang5 tho2-lun7 chheng2-kau3, koh it-tit8 hoan2-seng2 ka-ti7 20~30 tang lo5-tong7 seng-oah8 e5 keng-giam7. Koe3-khi3 ti7 kang-tiuN5, kang-lang5 hiaN-ti7 su-te2-ha7 koh khah kan3-kiau7, ti7 chu2-koan2 bin7-thau5-cheng5, u7 kui2-e5 thau5-khak taN e7 koan5--e5? Ui7-tioh8 than3 tam7-poh8-a2 ka-pan-hui3, chiaN5 che7 tong5-su7 kam2 m7-si7 long2 piaN3-si3 phou5 chhiuN2-tiuN2 kap nia2-pan? It-poaN kang-lang5 long2 chin jin7-mia7, koh khah kan-khou2 koh khah bo5 hap8-li2, chhui3-khi2-kin ka7--leh keng--loh8-khi3, bo5, beh toh tho2 chiah8-png7-chiN5? In kan-taN e7-tang3 pek gin2-a2 piaN3-mia7 thak8-chheh, khoaN3 u7 chai5-tiau7 thak8 khah koan5--leh, thoat-li5 cho3 kang-a2 kai-kip--bo5, kong2 beh kai2-sian7 lo5-tong7 tiau5-kiaN7, beh oah8 kah khah u7 phin2-chit--leh, in siuN7 to m7-kaN2 siuN7, tiam7-tiam7 chiap-siu7 cho3-kang-a2-lang5 e5 mia7.

Kam2 m7-si7 u7 chin che7 un7-tong7 thoan5-the2 chin koan-sim lo5-tong7-chia2 chhu3-keng2? Than2-peh8 kong2, Kian3- kiong5 hiaN jin7-ui5 in tai7-pou7-hun7--e5 long2 ku-ku-pih-pih, u7--e5 si7 teh sng3 li7-ek, u7--e5 chhoan3 siuN7 to si7 Group se3-lek8 e5 "tau3-cheng", u7--e5 si2-lang5-chheh mouh tiau5-tiau5, koh u7--e5 iong7 ka-ti7 kou3-chit e5 chu2-koan teh jin7-teng7 chit-e5 se3-kai3.

Koh chai3 kong2, kang-hoe7 kan3-pou7 chiah khah u7 ki-hoe7 chih-chiap i3-sek kap su-siong2, tai7-to-sou3 lo5-tong7-chia2 kin-pun2 bo5 hoat-tou7 li2-kai2 thiu-siong7 su-kho2, koh khah bian2 kong2 beh liau2-kai2 hiah-e5 thak8-chheh-lang5 kong2 e5 li2-lun7. Tian-to2 si7 soan2-ki2 na7 kau3, soan2-ki2 pan-a2 hoah gah toa7-se3-siaN e5 khau2-ho7, tak8-pai2 to ka7 lo5-tong7 kun5-chiong3 lang7 gah jiat8-phut-phut, soan2-ki2 soah, hiah-e5 khau2-ho7 ma7 tak8-pai2 long2 pian3-cho3 pat8-a2-phio3, m7-koh lo5-tong7 kun5-chiong3 kam2 u7 in hoat-tou7?

Kian3-kiong5 hiaN kong2 ka-ti7 sng3 ho2-un7, cho3 thau5-ke si5-kan khah chu7-iu5, than3 u7-kau3 chiah8 to7 ho2, khan-chhiu2 koh jin7-tong5--i, chiah u7 chai5-tiau7 khai chin che7 si5-kan ka7 chheh tauh8-tauh8-a2 thak8 gah bat, koh put-si5 tng2 "Lam5-a" chhoa7 kang-hoe7 hiaN-ti7 tho2-lun7, ka7 in kou2-bu2.

Kong2 kau3 lou7-boe2, Kian3-kiong5 hiaN iau2 si7 it-tit8 kiong5-tiau7 Tai5-oan5 kang-lang5 su-iau3 su-siong2 khe2-beng5, lan2 long2 tioh8 ke3-siok8 ui7 bi7-lai5 e5 sin sia7-hoe7 phah-piaN3, be7-tang3 hong3-khi3!

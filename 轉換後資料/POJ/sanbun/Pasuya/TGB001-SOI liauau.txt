Seng-oah8-iaN5 Liau2-au7
Pasuya

Chit-pai2 seng-oah8-iaN5 cheng5 1 kang, hong-thai lai5 kiau2-loan7, ti7 Tai5-tang Bunun teh tan2 hak8-oan5 lai5 e5 si5-chun7, sim-koaN-thau5 chin hoan5-lo2 iaN5-tui7 e7 bo5 hoat-tou7 u7 goan5-pun2 an3-sng3 e5 hau7-ko2.

8 geh8 21, hak8-oan5 lai5 po3-to7 liau2 au7, goa2 sim-koann-thau5 e5 hoan5-lo2 chiah kui-e5 bo5--khi3.
Ti7 4 kang iaN5-tui7 lai7-toe2, hak8-oan5 chin chek-kek tau5-jip, am3-hoe7 e5 khi3-hun kap tak8-ke hak8-sip8 Lo5-ma2 ji7 e5 thai3-tou7, long2 hou7 goa2 chin kam2-tong7.

Chit-ma2, iaN5-tui7 sui-jian5-kong2 i2-keng kiat-sok--a, m7-koh, cho3-ui7 kang-chok jin5-oan5, goa2 beh ka7 chham-ka e5 hak8-oan5 seh to-sia7!

Tai5-oan5 lang5 kong2 ka-ki7 e5 bu2-gi2, che pun2-toe2 si7 chin cheng3-siong7 e5 tai7-chi3, Tiong-hoa5-bin5-kok the2-che3 soah pek kah Tai5-oan5 lang5 kok chok8-kun5 it-tit8 hong3-khi2 bu2-gi2, kiaN5 hiong3 biat8-chok8 e5 un7-mia7.

Tai5-gi2-bun5 un7-tong7 to7 si7 beh hoe5-hok8 lan2 kok chok8-kun5 e5 sin3-sim kap chun-giam5, "kong2 bu2-gi2" kap "bu2-gi2 bun5-ji7-hoa3" si7 kok chok8-kun5 bun5-hoa3 hoat-tian2 siong7 tiong7-iau3 e5 "ki-pun2" khang-khoe3.

Tai5-gi2-bun5 un7-tong7 tui3 Tai5-oan5 sia7-hoe7, m7 si7 kan-taN ti7 gi2-gian5 kap bun5-ji7 teng2-bin7 nia7-nia7, koh u7 bin5-chok8 kap kai-kip8 lip8-tiuN5 e5 tiong7-iau3 i3-gi7, "khi3 Tiong-kok-hoa3" si7 lan2 ai3 jin7-chin su-kho2 e5 hong-hiong3.

19 se3-ki2, Russia e5 "bin5-chhui3- phai3", ui7 tioh8 bin5-chok8 e5 chhut-lou7, siu3-koe3 am3-sat bo5-leng5 koh ok-chit e5 toa7-koaN-hou2, hoan2-khong3 thong2-ti7 the2-che3, sui-jian5-kong2 in-chhu2 hong5 thai5, hong5 liah8, m7-koh in kong2 "ng3-bang7 iong7 lan2 chit-tai7 lang5 e5 put-heng7, lai5 oaN7 Russia jin5-bin5 bi7-lai5 e5 heng7-hok!"

Ng3-bang7 lan2 chit-tai7 lang5, e7-tang3 u7 chhiuN7 Russia chheng-lian5-lang5 e5 tam-tng kap chi3-khi3, chiaN3-bin7 lai5 bin7-tui3 lek8-su2 e5 kho2-giam7, thiau-chian3 ke3-khi3 se3-tai7 bo5 kai2-koat8 e5 bun5-toe5, khai-chhong3 lan2 Tai5-oan5 lang5 e5 sin si5-tai7!

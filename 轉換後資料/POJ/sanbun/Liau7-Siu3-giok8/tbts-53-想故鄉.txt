想故鄉	    廖秀玉
 Jit8-chhut, jit8-loh8, a2-si7 ang5-hoe lek8-hioh8 e5 hong5-hong5-bok8, ti7 "Taigubang"  e5 teng2-bin7, tai7-ke jiat8-phok-phok teh tho2-lun7. Na7-si7 siuN7-tioh8 kou3-hiong, u7 chin-che7 tai7-chi3 kap hong-keng2 thang su-liam7. Iu5-ki5 chit-pang khi3 Irvine, Ca. chham-ka TBTS Ha7-leng7-iaN5 e5 si5, u7 ki-hoe7 khi3 khoaN3 Sun7-thian-tong5 e5 bi2-sut8 chip8.  KhoaN3 tioh8 Na5 Im3-teng5 sian-seN e5 tou5, hou7 goa2 ki3-tit8 se3-han3 e5 si5 ti7 in tau chhut-chhut jip8-jip8, in3-siong7 chin-chhim--e5 to7 si7 i tu2-tu2 teh oe7 chit8-pak-tou5, bio5-sia2 ti7 Tam7-chui2-ho5 teh chhi7 ah e5 lang5.  KhoaN3-tioh8 hit tiuN tou5 e5 lang5, tek8-khak e7 thiaN tioh8 ah-bi5-a2 e5 siaN kap hit-e5 lang5 teh khou . si-a2 e5 siaN. Hit-pak tou5, taN m7-chai sim2-mih8 lang5 sou2-iu2? Na5-- sian-seN e5 tou5, ia7 hou7 goa2  lian5-siong2 tioh8 se3-han3 e5 si5, ai3 toe3 pe7-bo2 khi3 Kang2-teng e5 te5-hang5. Tng pe7-bo2 kap tiam3-chu2 teh kong2 oe7 e5 si5, goa2 chiu7 jip8-khi2 in e5 chhng-khou3-lai7 kiaN5-lai5  kiaN5-khi3, a2-si7 che7-ti7 chit8-e5 chha5-siuN e5 teng2-bin7.  Chhng-khou3 e5 lai7-bin7 chin liang5-leng2 koh chin phang.  Ti7 hu3-kin7 ia7 u7 bak8-chhiuN7 e5 tiam3 kap khng3 bok8-chhai5 e5 chhng-khou3. In-ui7 u7 un7-ho5 thau3-chhut-khi3 kau3 Tam7-chui2-ho5, sou2-i2 u7 chin-che7 su-chhut su-jip8 e5 siong-tiam3 chip8-tiong ti7 Kang2-teng. Cha2-si5 e5 Tam7-chui2-ho5-kiN5 chin chheng-khi3, koh siong-tong hi-bi5.  Sun7 ho5-kiN5  kiaN5 loh8-khi3 kau3 SaN-teng5-pou chiu7 khai-si2 u7 thiaN-tioh8 "koak-koak" kio3 e5 ah-siaN kap chhi7 ah e5 lang5 hoah-lai5 hoah-khi3 e5 siaN. Chhi7 ah e5 lang5 long2 ti3 koe-leh-a2, khia7 ti7 "tek-pai5" (eng7 tek-a2 pak-cho3-hoe2 e5 chun5) e5 teng2-bin7, in-ui7 khe chhian2-chhian2, chiu7 eng7 chit8-ki chin-tng5 e5 tek-a2 teh ko3. Loh8-hou7 -thiN , in chiu7 chheng7 chang-sui, chiau3-siong5 sai2 "tek-pai5" teh chhi7-ah.
Na7-si7 kong2-khi2 jit8-chhut jit8-loh8, goa2 si7 ai3-khoaN3 chhut-jit8 e5 gin2-a2.  Kho2-leng5 si7 in-ui7 goa2 ti7 cha2-khi2-si5 chhut-si3 e5 koan-he7.  Ti7 Pou-li2 koe3 hioh-joah8 e5 si5, kap A-kim7, piau2 sio2-ti7 in chit-kun8 thau3-cha2 khia5 thih-be2 khi3 soaN-teng2 khoaN3 jit8-chhut, thiN kng liau2-au7 chiah tng2-lai5 chiah8 cha2-tng3. Koh ti7 ko-tiong e si5, u7 chit8-ui7 tong5-oh8 si7  Phoh-a2-kha (Phoh-chu2) lang5, u7 chit8 ni5 e5 hioh-joah8 khi3 in tau thit-tho5, goan2 chit8 tin7 gin-a2 goa7-bin7 iau2 am3-so5-so5, chiu7 peh khi2-tit8 chui2-thah, mui2 lang5 chiam3 chit8-ki chui2-thah e5 thih-thui, che7-ti7 hia na2 pho3-tau7, kong2-chhio3, theng3-hau7 jit8-thau5 chhut-lai5.  Sit8-chai7 chin chhu3-bi7. 
Ti7 1986 ni5 li7-iong7 hioh-joah8, chhoa7 siong7 se3-han3 e5 cha-bou2-kian2 Ka2-hui7 tng2-khi3 Tai5-oan5 tham3-chhin, koh chhoa7 Ka2-hui7 chiu-iu5 Tai5-oan5 chit8-chiu.  U7 khi3 PheN5-ou5 khoaN3 hai2-te2, iah8 u7 khi3 A-li2-san khoaN3 chhut-jit8. Tui3 Ka2-hui7 lai5 kong2 si7 thau5 chit8-pai2 e5 keng-giam7.  Sui5-jian5 ti7 thau3-cha2 3 tiam2 chiu7 ka7 i chha2 khi2-lai5, khoaN3-tioh8 jit8-thau5 tui3 soaN-nia2 chhut-hian7, i chin7 siu7 kam2-tong7. Au7-lai5 i ka7 goa2  kong2; "Now I know why Mommy missed the mountain so much".  Hit-ni5 tu2-tu2 si7 goa2  li7-khui kou3 -hiong 24 ni5 ku2, thau5 chit8-pai2 tng2-khi3.  Cha2-si5 sou2 e7-ki3-tit8 e5 keng2-sek (landmark) long2 bo5 khi3 lah. Pian3-oaN7 chin che7. Tui3 hit-tiap8 liau2-au7 mui2 2-3 ni5 chiu7 tng2-khi3 khoaN3-khoaN3--leh. Mui2 chit8-pai2 tng2-khi3, u-jiam2 e5 theng5-tou7 na2 ke-thiN, na2 lai5 na2 li7-hai7. Chheng-chhui3 bou7-seng7 e5 ka-tang-chhiu7 hou7 lang5 chho3-tiau7--khi3, oaN7 cheng3 bo5 lou7-eng7 e5 pin-nng5-chhiu7. Sui2-sui2 e5 hong5-hong5-bok8 ia7 long2 bo5 khi3.  Chit-chun7 na7 siuN7-tioh8 kou3-hiong, goa2 e5 sim chin sng-thiaN3. ThiaN kong2 ti7 Tai5-lam5 iau2-ku2 u7 ki-hoe7 thang khoaN3-tioh8 jit8-loh8, che si7 ti7 put-heng7 e5 tiong-kan sio2-sio2 e5 heng7-hok. Goa2  e7-ki3-tit8 Tai5-pak, Tai5-tiong, lian7 chhut mia5 chheng-iu e5 Pou-li2 ia7 bo5 khoaN3-tioh8 jit8-kng. Kui-jit8 chiu7 si7 bu7-bu7 am3-am3. Na7 ai3 khoaN3 jit8-kng, tioh8 khi3 Bu7-sia7 e5 soaN -teng2 chiah e7-thang hiong2-siu7.
  Hian7-tai7 e5 Tai5-oan5-lang5 sit8-chai7 chin phaiN2-mia7. Koh phaiN2-mia7 m7-chai 
chiah si7 hai7 ! ! M7-chai sim2-mih8 si5 Tai5-oan5-lang5 chiah e7 hiau2-ngou7 ?

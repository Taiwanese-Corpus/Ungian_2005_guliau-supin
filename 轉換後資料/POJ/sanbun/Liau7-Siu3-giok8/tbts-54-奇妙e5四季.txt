
奇妙e5四季		廖秀育
I5-bin5 lai5 Canada i2-keng u7 35 ni5, a-jiat8-tai3 e5 Tai5-oan5 soah pian3-cho2 te7-ji7-e5 kou3-hiong.  Canada e5 su3-kui3 hun chin beng5, an3-chiau3 kui3-chiat, an3-chiau3 in e5 si5-kan, chhiu7-bak8, hoe-chhau2, chiau2-chiah, tong7-but8 kap thang5-thoa7 chiah e7 chhut-hian7. Goan2 khi3 New Zealand thit-tho5 e5 si5, khoaN3-tioh8 chhun-thiN kap he7-thiN e5 hoe-chhau2,
 chhiu7-bak8 siang7-si5 cho3-hoe7 khui, kam2-kak chin be7 koan3-si3.
Ottawa it-tai3, chiaN-goeh8 kap ji7-goeh8 si7 siong7 koaN5 e5 kui3-chiat. Siong5-siong5 u7 she a-si7 ice-storm. Sui-jian5 si7 hiah8-nih koaN5 e5 tang-thiN, na7 kau2 ji7 goeh8 te2, e7-tang3 khoaN3-tioh8 chhiu7-a2-m5 khai-si2 teh phong3-khi2-lai5. SaN goeh8-te2 kau3 si3 goeh8-chhe, khai-si2 
ho2-thiN, chhiu7-a2-chiap e7 liu5-tong7, sui-jian5 te7-bin7 iau2 u7 chit-toa7-tui e5 seh, long5-hu chiu7 khai-si2 siu-seng5 chhiu7-a2-chiap, thang cho3 Maple syrup. Ti7 chit e5 si5-ki5, goan2 
siong5-siong5 khi3 Sugar Bush, hiong2-siu7 maple syrup kam-tiN e5 khi3-bi7. Che si7 chit8-ni5-tiong thau5 chit8 e5 goan2 e7-thang hiong2-siu7 e5 mih8.
Si3 goeh8 23 jit8, thau3-cha2 u7 thiaN-tioh8 Canada geese poe-koe3 chhu3-teng2, si7 kin-ni5 thau5 chit8-phi tui3 lam5-pou7 tng2 lai5--e5. 
ThiaN-tioh honk, honk, e5 siaN, sim chin hoaN-hi2.  Ah!, chhun-thiN koh lai5 lah!. 
Ti7 si3 goeh8 chhe crocuses i2-keng khui-koe3, te7-chiuN7 e5 seh iah siau-bo5-khi3, glory of the snow kap toad lillies khui kah chin sui2. Tulips ia7 khai-si2 teh khui. Chhun-thiN e5 Song birds ia7 tng2--lai5, tek8-piat8 si7 cardinal chhiuN3 chin ho2 thiaN e5 koa. Kang--e5 cardinal u7 chheng-ang5-sek e5 chiau2-a2-mo, chin iaN2 lang5 e5 bat8-chiu.  Ontario seng2 e5 seng2-hoe, kio3-cho3 trillium ia7 khai-si2 khui, choan5-chhi7 e5 maple tree ia7 teh khui-hoe. U7 koe3-bin2-cheng3 e5 lang5 chiu7 bat8-chiu ang5, phah
 ka-chhiuN3 phah-kah chin toa7-siaN, koh khuh-khuh-sau3. Ho2-thiN si5, chhut8-khi3 
au7-piah-hng5 khoaN3-tioh8 phong3-chhi2 kap robins sio-cheN teh chhiuN2 chhiu7-a2-oe thang cho3 siu7, khoaN3 tioh8 chin chhu3-bi7. Ku7-ni5, goan2 e5 niau-a2 ni5-lau7 si2-khi3 liau2-au7, chipmunks poaN-jip8-lai5 toa3-ti7 goan2-e5 
gim7-chiN5-kha. Chit8-chiah toa7 chiah bo2, kap nng7-chiah se3-chiah kiaN2. Sam-put-gou7-si5 goa2 chiu7 ka7 in chhi7.    Goa2 chhut8-siaN kio3 chiap8, chiap8, in chiu7 chau2-chhut8-lai5 tho2 chiah8, chin kou2-chui. Chit-kui2-jit8 (si3 goeh8 te2) chi-u7 khoaN3 tioh8 hit-chiah toa7-chiah--e5 na7-tiaN7. 
Hit nng7-chiah kiaN2 m7-chai tui3 to2 khi3? 
Ng3-bang7 thiN-khi3 khah sio-joah8 e5 si5, e7 chhut8-lai5 kap goa2 thit-tho5.

Gou7 goeh8 chhe, flowering current chiu7 e7 khui hoe. Sui-jian5 ng5-sek e5 hoe chin se3-lui2, m7-ku chin-phang. Thau3-cha2 ia7 e7 thiaN tioh8 robin teh chhiuN3 koa, soan-gian5 i e5 leng2-thou2.  Chit-si5-chun7, ti7 Ontario seng2 e5 sai-lam5-peng5 khah sio-joah8 e5 sou2-chai7, bok8-lan5-hoe 
khui-moa2 si3-ke3, hou7 goa2 chin him-sian7. Goeh8-te2, lilacs ia7 khui,chhu3-cheng5 chhu3-au7 phang-hiauNh-hiauNh. Song bird e5 chit8-chiong2, warbler ia7 ti7 chit si5-chun e7 to3-tng2-lai5, in chhiuN3 e5 koa ia7 e7 hou7 lang5 e5 sim hoaN-hi2. Goa2 e7-ki3-tit8 u7 chit8-ni5 e5 ji7 goeh8 tng2-khi3 Tai5-oan5  e5 si5, toa3 ti7 Tai5-pak a-chek hia, u7 thiaN tioh8 warbler teh chhiuN3-koa, hou7 goa2 chin siu7 kam2-tong7. In-ui3 hit-si5 Tai5-pak-chhi7 e5 u2-jiam2 chin li7-hai7, chiah nih se3-chiah e5 chiau2-a2 u7 hoat-tou7 thang seng-chun5, sit8-chai7 bo5 iong5-iN7. Koe3-niau na7 chhut8-lai5, thiN-khi3 chiu7 khai-si2 sio-joah8 khi2-lai5. Goa2 ti7 chhai3-chhi7-a2 keng2 koe3-niau-iN2 e5 si5, hoN3-ki5 e5 lang5 chiu7 oa2-lai5 mng7 goa2, he si7 sim2-mih8, li2 an2-choaN2 chu2. ThiaN goa2 e5 ke2-soeh liau2, khah ho2-taN2 e5 lang5 chiu7 toe3 goa2 be2 koe3-niau tng2-khi3 chu2. 
Lak8 goeh8, bo2-tan-hoe, mock orange kap columbine tng khui, chiah--e5 hoe chin phang koh u7 chin-che7 chhai2-sek. Humming birds chiu7 lai5 chhoe7 hoe-bit8 thang suh.  Chit-khoan2 chiau2-a2 chi2 u7 chhun3-poaN3 tng5 na7-tiaN7, koh poe-tioh8 chin kin2, li2 tioh8 ai3 chim-chiok chiah u7 khoaN3 tioh8 in teh chhut-chhut jip8-jip8. Robin e5 kiaN2 ia7 chha-put-toti7 chit--e5 si5-chun7 chhut-siu7. Goa2 sou2 po2-sioh--e5 rhododendron kap azalea ia7 khai-si2 khui, chhu3-piN e5 lang5 ti7 ha7-pan e5 si5 siong5-siong5 theng5 chhia oat-jip8-lai5 khoaN3 hoe, khoaN3 kau3 sim-moa2   i3-chiok chiah tng2-khi3. Tui3 lak8 goeh8 tiong kau3 chhit goeh8 chhe, ti7 Ottawa e5 hu3-kin7 kau-goa7 u7 chit8-phian3 ia2-seng e5 lan5-hoe (Showy Pink Lady Slipper) thang khoaN3. Mui2 ni5 kau3 chit-e5 si5, goan2 chiu7 toa3 pian7-tong khi3-khoaN3, ia7 hip chin-che7 siong7. Hiah--e5 lan5-hoe sit8-chai7 chin-sui2. Tak8-ni5 khi3 khoaN3 ia7 khoaN3 be7-sian7.  
Joah8 thiN na7 kau3, goan2 chiu7 pang3 chui2 jip8-khi3 chui2-ti5. Kok-chiong2 e5 chiau2-a2 e7 lai5 chui2-chhiang5-e7 se2-ek8. KhoaN3 in teh sng2-chui2 chin chhu3-bi7. Chui2-chhiang5 teh lau5 e5 siaN u7 chit8-e5 im-lut8, chit8-e5 koan5 chit8-e5 ke7, nng7-siaN hap8-khi2-lai5 chin ho2-thiaN. ThiaN chiah-e5 chui2 siaN kap khoaN3 chiau2-a2 teh sng2-chui2,si7 chit8-chiong2 e5 hiong2-siu7. Ti7 hoe-hng5 lai7, poppies, lilies kap chu2-png7-hoe moa2-moa2-si7, u7 chhai2-sek koh u7 phang-bi7. Kok-chiong2 e5 thang5-thoa7 ia7 chhut8-lai5, chiah chhai3-se, hoe-lui2, kap goan2 sam-chhit-ngo2 pun. Thau3-cha2 khi2-lai5, chiu7-si7 teh chhoe7 thang5, liah8 thang5, chin bo5-eng5. Ti7 peh goeh8 te2 kau3 kau2 goeh8, kok-chiong2 e5 kiok-a2-hoe chiu7 khui. Cosmos ti7 chit-si5 i2-keng u7 kiat-chi2, kui-kun5 e5 finches chiu7 lai5 chhoe7 hoe-chi2 chiah8, chin nau7-jiat8. Robins kap blackbirds ia7 lai5 chiah8 kou2-ki2 e5 chhiu7-chi2, chin tiN chin ho2 chiah8. Chit8-kun5 koh chit8-kun5 e5 chickadees ia7 ti7 pine tree kap spruce tree tiong-kan chhoe7 chhiu7-chi2 chiah8. In e5 siaN-im ia7 chin ho2-thiaN. Evening grouse (rose beaked grouse) ia7 e7 lai5 chhiuN3-koa. Chin-che7 poe-lam5 hoe-pak e5 poe-chiau2, e7 tui2 goan2 sou2 toa3 e5 te7-khu keng-koe3, hou7 goan2 u7 ki-hoe7 thiaN in e5 siaN-im, si7 chin thang2 kam-sia7 e5 su7. Ti7 kau2 goeh8 te2, khi3-un kang3-ke7, sap-sap--a2 hou7 loh8 lai5 e5 si5, thau3-cha2 khi3 oe2 ia2-seng e5 chhau2-kou (shaggy-manemushrooms) tng2-lai5 chu2. Chha2--e5 a-si7 chu2 thng--e5 long2 chin ho2-chiah8. Hong thau3, un-tou7 kang3-ke7, khai-si2 koaN5 khi2-lai5,hoe-hng5 e5 hoe long2 koe3-si5, ti7 chin hi-bi5 e5 keng2-ti3 tiong, khoaN3-tioh8 Autumn crocus e5 hoe ti7 leng2-hong e5 tiong-kan, iong2-kam2 khia7-chai7, hou7 goa2 kam2-kak un-loan2. Cha2-si5 khi3 au-chiu thit-tho5, che7 hoe2-chhia keng-koe3 Switzerland chin3 jip8 Austria e5 si, ti7 soaN-ia2 e5 tiong-kan, khoaN3 tioh8 kui-phian3 e5 Autumn crocus3 in-siong7 chin chhim. Tng2-lai5 chhu3-nih liau2-au7 koe3 kui2-na7-ni5 chiah be2 tioh8 cheng2-chi2, chin hoaN-hi2. Chiong2-chiong2 e5 chhiu7-a2-hioh8 iah pian3-sek. Tek8-piat8 si7 maple tree pian3 chu-ang5-sek chin-chiaN3 sui2. Canada geese ia7 hoe5 lam5 khi3. Chin3-jip8 chap8 goeh8 tang3-sng i2-au7 bo5 goa7 ku2, sui2-sui2 e5 chhiu7-a2-hioh8 chiu7 long lak8-loh8-khi3, chhun ou-ta e5 chhiu7-ki teh hou7 leng2-hong chhoe-lai5 chhoe-khi3. Goa2 e7-ki3-tit8 cha2-cheng5 ka-bo2 lai5 chia toa3  e5 si3, tu2-tu2 si7 chap8-it goeh8 chhe, i khoaN3-tioh8 chhiu7--a2 long bo5 hioh8, kong2, Ah, kho2-lian5-tai7, chiah e5 khi3-hau7 siuN-koaN5, chhiu7--a2 long si2-si2 khi3--ah. Goa2 ka7 i kong2 hiah e5 chhiu7--a2 si7 teh khun3 na7 tiaN7, me5-ni5 e5 chhun-thiN, e7 koh puh-iN2. Hit-si5 ka-bo2 na2-chun2 bo5-siaN2 siong-sin3. Kau3 te7 ji7-ni5 e5 chhun-thiN, ko2-jian5 khoaN3 tioh8 chhiu7-bak8 teh puh-iN2 khui-hoe, i chin hoaN-hi2, kong2, siong7-te3 sou2 chhong3-cho7 e5 se3-kan ban7-mih8 sit-chai7 chin ki5-biau7.
Chap8 goeh8 boe7, thiN-khi3 tit8-tit8 koaN5 khi2-lai5 chiu7 khai-si2 loh8 seh. KhoaN3 tioh8 seh, hou7 goa2 siuN7 tioh8 ai3 khai-si2 chun2-pi7 Christmas cards kap ho7-ni5 e5 phoe. Tu2-chiah loh8 lai5 e5 seh si7 khin-bang2-bang2, tiau5 ti7 goa2 e5 phiN leng2-leng2 koh ngiau-ngiau, chin chhu3-bi7. Kau3 Seng3-tan3-cheh-ki5, chiu7 chin-chiaN3 si7 White Christmas5 e keng2-ti3, chin-chiaN3 sui2. U7 lang5 bat ka7 goa2 kong2, in ti7 koaN5-thiN khi3 Han5-kok thit-tho5 e7 si5, thau5-a2 kui2-jit8-a2 khoaN3 tioh8 seh chin sui2, koe3 kui2-jit8 au7 chiu7 kam2-kak tho2-ia3. Chin kho2-sioh, chit-ui7 peng5-iu2 bo5 ki-hoe7 thang hiong2-siu7 chin sui2 e5 seh-keng2. 
Khin-bang2-bang2 e5 seh tiau5 ti7 chhiu7--a2-ki,u7-si5 na7 chhin-chhiuN7 mi5-a2-hoe, u7-si5 kham3 ti7 ou-ta5-e5 hoe-lui2 teng2-bin7, chit8-bong chit8-bong, chit8-lu5 chit8-lu5, hit-e5 heng5 chin sim-sek. Mui2 ni5 e5 heng5-chong7 long bo5 kang7-khoan2. Chiah e5 bi2-keng2 na7 ka7 hip-siong7 khi2-lai5, si7 chin-sui2 e5 bi2-sut8. Am3-si5 un7-tou7 kang3 chin-ke7, thiN-kng e7-thang khoaN3 tioh8 po5-le5-thang e5 goa7-bin7 kiat-sng, pian3-chiaN5 chin sui2 e5 hoe-iuN7. (Eng-gi2 kio3-cho2 beautiful Jack Frost patterns). U7-si5 i e5 hoe-iuN7 na2 koe3-niau (fern) e5 hioh8, u7-si5 na2 hai2-eng2.  Mui2 pai2 e7-thang khoaN3 tioh8 bu5-han7 e5 hoe-iuN7. Loh8 seh e5 cheng5-heng5 iah si7 bo5 kang7-khoan2. U7-si5 si7 chit8-liap8 chit8-liap8 chin se3-lui2 na2 chhin-chhiuN7 chit8-tih chit8-tih e5 hou7-chui2, u7-si5 si7 chit8-bong chit8-bong na2 mi5-a2 teh poe. U7-si5 na hong-thai-hou7, sun7 pak-hong, poe than2-hoaiN5.  U7-si5 si7 freezing rain, ke-lou7 kut8-liu3-liu3, chhiu7--a2 pian3 cho3 peng-chhiu7, chhiu7-ki na7 kiat-peng siuN7 tang, siong5-siong5 e7 tng7--khi3, pin3-piang3-kio3, e7 heNh kiaN7 lang5. Ti7 chit-khoan2 e5 thiN-khi3, chhian-ban7 m7-thang8 chhut-mng5, chin hui5-hiam2.  
U7 chit8-pai2, goa2 e5 ka-bo2 chhoan2 toa7-khui3, kong2, Chiah-nih koaN5 e5 sou2-chai7 koh u7 chiah che7 lang5 teh toa3, sit8-chai7 chin gau5. Goa2 siuN7, joah8 e5 sou2-chai7 u7 joah8 e5 ho2-chhu3, koaN5 e5 sou2-chai7 iah7 u koaN5 e5 ho2-chhu3. Siong7-te3 sou2 chhong3-cho7--e5, li2 na7 chim-chiok8 ka7 i koan-chhat, long2 si7 chin ki5-biau7.
    
                   
           





                                                    



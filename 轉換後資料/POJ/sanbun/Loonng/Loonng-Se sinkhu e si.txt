Se2 sin-khu e5 si5
Loonng
Cha-hng se2 sin-khu e5 si5, ka7 chui2-to7-thau5 chun7--khui, choaN7-chui2-thau5 e5 chui2, soaN3--khui chhin-chhiuN7 eng-bu7.

Bo5 chheng7-saN e5 si5, se3-se3 e5 pang5-keng lai7, hou7 li2 koh khah chiap-kin7 Siong7-te3, bo5 koh u7 ki5-tha e5 chou2-gai7.

Thau5 le5--loh8-lai5 m7 kaN2 giah8-khi2, khah se2 ma7 se2 boe7 chheng-khi3, sim-koaN i2-keng pian3-ou, ui3 koe3-khi3 e5 chheng-peh8 lai5 bak8-sai2 tih.

U7 choe7 e5 lang5 beh ngia5 hiong3 Siong7-chu2 e5 eng5-kng, gun2 chi2-u7 gia5 chheng3, Malia chhut-hian7 ti7 gan2-cheng5, si5-kan chu7 an2-ni phoa3-khui theng5--loh8-lai5.

"Li2 tang-si5 chiah beh tng2 lai5?" I iong7 un-jiu5 e5 siang-chhiu2 un-loan2 goa2 e5 sin-khu.

"Tng2 khi3 toe3?"

"Si5-kan i2-keng kau3 ah! Kam2 kong2 li2 iah bo5 siuN7 beh tng2 lai5?"

"Kam2 kong2 goa2 bo5 eng3-kai ti7 chia?" Goa2 u7 1 tiam2 a2 kiaN-hiaN5 ka7 in3.

"Kam2 kong2 li2 i2-keng boe7 ki3 e5 goa2, ia7 bo5 siuN7 beh kap goa2 cho3-ai3 ah!"

Chhin-chhiuN7 bang7 tiong cho3-koe3 e5 bang7....

Ti7 chit e5 peng5-hoan5 khoai3-lok8 e5 se3-kai3....

U7 lang5 kio3 i thian-tong5, u7 lang5 kio3 i paradise....

"Li2 ho5-pit koh khi3 koan-sim hit-koa2 bo5 siu7 khan-in2 e5 iuN5-kun5?"

"Pang3 goa2 kou-toaN 1 lang5, kam2 m7-kiaN goa2 oan3-hun7?"

"Che si7 lan2 e5 chek-jim7, hoeh iah boe7 ta, oan3-hun7 ia7 ti7 khong3-ia2."

"Li2 ai3 goa2 long2 ka7 in chau5-biat8 si7-m7?"

"M7-koh goa2 ka3-i3 in e5 hoaN-hi2, pi-siong, khoai3-lok8 kap iu-chhiu5."

"Li2 na7 chin chiaN3 beh khi3, goa2 ia7 bo5 hoat-tou7 ka7 li2 chou2-tong3."

"30 ni5 it-teng7 ai3 tng2 lai5..."

"Na7 tu2 tioh8 hoan5-kan ju2-chu2, it-teng7 ai3 chah sa2-kuh!"

.... bak8 1 e7 nih, che kam2 si7 30 ni5 cheng5 e5 bang7....

.... kam2 kong2 goa2 chi2-si7 lai5 chia thit-tho5 1 choa7 nia7-nia7....

.... the2-hoe7 Tai5-oan5 lang5 e5 hoaN-hi2, pi-siong, khoai3-lok8 kap iu-chhiu5....

Goa2 e5 sin-the2 m7-chai an2-choaN2 chiam7-chiam7 phu5--khi2-lai5, thoat-li5 chit te3 oah8 liau2 30 ni5 e5 thou2-te7, Malia chhun chhiu2 lai5 chiap goa2, ju2 lai5 ju2 koan5, bo5 soe3-ji7, khoaN3 tioh8 ke3-piah keng e5 cha-pou se2 sin-khu, soah siak--loh8-lai5, sou2-i2, goa2 chai-iaN2 goa2 i2-keng ai3 tioh8 chit e5 se3-kan, goa2 chi2-si7 1 e5 peng5-hoan5 e5 Tai5-oan5 lang5 nia7-tiaN7.

1997.12.18

Toh8-hoe2 e5 iah8-a2 (12)

Goa2n5-chok: Chan Sim-Gi5, 1989,11,2
Hoan-ek8: Loonng X, 1998,8,5


A-hoa5 ti7 519 hit kang chu7-hun5. I e5 tai7-chi3, goa2 it-tit8 khng3 tiam3 sim-koaN te2. M7-koh u7 1 toaN7 si5-kan, Goa2 poe5 Tan5 Oan2-chin, 24 tiam2-cheng 1 kha-pou7 to7 bo5 tah8 soa2-khui. Tan5 Oan2-chin e5 an3-kiaN7 chin3-jip8 su-hoat teng5-su5 liau2-au7, i te7 1 kai2 kong-khai tng2-khi3 Chiong-hoa3 e5 ku7-chhu3, si3-koe3 khi3 pai3-hong2, i bo5 su-iau3 goa2 24 tiam2-cheng ka7 poe5 a, goa2 to7 tian2-khui iau-chhiaN2 sin-bun5 kang-chok jin5-oan5 lian5-su2 siaN-goan5 "Hoan-geng5 Tan5 Oan2-chin tng2-lai5". Kok kai3 jin5-su7 ia7 tian2-khui siaN-goan5 Tan5 Oan2-chin, sou2-i2, goa2 to7 choan-sim tau5 jip8-lai5 cho3 A-hoa5 e5 tai7-chi3.

7 goeh8 19, goa2 ti75 peng5-iu2 e5 hiap8-chou7 ha7, khi3 Ka-gi7 Tek-kia chau2-chhoe7 iu2-koan A-hoa5 e5 tai7-chi3.  Chin3-cheng5, goa2 thiaN7 kong2 A-hoa5 chhu3-nih e5 lang5 ka7 i e5 kut-hu khng3 toa3 peng-siuN. ThiaN kong2, in kam2-kak khng3 tiam3 peng-siuN, kut-hu chiah boe7 "phaiN2 khi3". Hit kang ti7 Tek-khia, goa2 tit tioh8 1 koa2 soaN3-soh, A-hoa5 e5 hong7-kim-ang3-a2 kho2-leng5 khng3 tiam3 Tek-khia Chheng-hoa5-soaN leng5-kut-thah. Kan-taN kho3 chit tiam2-a2 soaN3-soh, keng3-jian5 ti7 Chheng-hoa5-soaN leng5-kut-thah lai7-toe2 chhoe7 tioh8 A-hoa5 e5 kut-hu.

Goa2 khoaN3 tioh8 sia2 "Chiam Ek-hoa5 sin3-su5 kut chi leng5" e5 kut-hu e5 si5, goa2 to7 tong3 boe7 tiau5 khau3 chhut-lai55 a! 519 hit kang am3-a2 ti7 Tai5-tai7 peN7-iN7 thai3-peng5-keng khoaN3 tioh8 i e5 si2-the2 e5 si5, goa2 khau3 boe7 chhut-lai55, goa2 ti7 sim-koaN lai7 he7-goan7: goa2 it-teng7 beh chhoe7 chhut-lai55 i chu7-hun5 lai7-toe2 chhim-khek e5 i3-gi7, lai5 tian2-hian7 i e5 cheng-sin5. He si7 siong7 boe2 1 kai2 khoaN3 tioh8 i, au7 lai5 to7 m7 chai-iaN2 in chhu3-nih e5 lang5 an2-choaN2 chhu2-li2 i e5 ui5-the2.

Chham-ka iu5 chhau2-kin kang-chok-chia2 tiu5-pan7, bo5 ui5-the2 e5 kong-che3, tui-su-hoe7, sim-lai7 kam2-kak chin siok-bok8. I chai7-seN e5 si5, pai3-thok peng5-iu2, beh chhiaN3 Ko-hiong5-koan7 Long5-koan5-hoe7 e5 Sou Chui2-in3 sian-siN chiong i tai5 tiam3 i siong7 kah-i3, Kah-sian hit e5 bi2-le7 e5 sou2-chai7.

M7-koh, kau3 chit chun7, lan2 long2 iah m7 chai-iaN2 i e5 ui5-the2 ti7 to2-ui7, boe7-tang3 oan5-seng5 i e5 goan7-bang7, sit8-chai7 chiaN5 thong3-khou2! Chit chun7, goa2 chhoe7 tioh8 i e5 kut-hu, kam2-kak kap i chin chiap-kin7, soah koh hun boe7 chheng-chho2 si7 chin e5? Iah si7 teh bin5-bang7? Teng2 pian3, ho2-ho2 e5 1 e5 lang5, keng3-jian5 pian3-choe3 kut-hu chng toa3 ang3-a2-te2! Chin ng3-bang7 che si7 1 cho7 sin5-teng, i e7-tang3 an3 sin5-teng lai7-toe2 kiaN5 chhut-lai55, koh tng2-lai5 kau3 lan2 e5 khou-a2-lai7!

Pun2-chiaN5, goa2 bo5 siuN7 beh kong-khai chhoe7 tioh8 A-hoa5 kut-hu e5 tai7-chi3. M7-koh, chai-iaN2 Oan2-chin e5 an3-kiaN7 koe3 kui2 kang to7 beh khui-teng5, goan5-pun2 u7 1 koa2 peng5-iu2 beh pang-bang5 goa2 cho3 A-hoa5 e5 tai7-chi3, in long2 beh khi3 hoat-teng5 siaN-goan5 Oan2-chin. 1 tiuN5 m7 chai-iaN2 kiat-ko2 e5 khong3-cheng koh beh lai5 tian2-khui a, sou2-i2 goa2 koat-teng7 kong-khai chhoe7 tioh8 A-hoa5 kut-hu e5 tai7-chi3, hou7 1 koa2 kap A-hoa5 khah u7 kam2-cheng5 e5 peng5-iu2, e7-tang3 ti7 chit kui2 kang khi3 ka7 khoaN3.

19 chhoe7 tioh8 A-hoa5 e5 kut-hu, sng3-sng3 leh, tu2-ho2 chha 519 chu7-hun5 e5 si5 2 ko3 goeh8. Tng2-lai5 Tai5-pak, goa2 it-tit8 siuN7 beh khi3 Lai7-ou5 khoaN3 A-hoa5 in lau7-bu2. A-hoa5 lau5 hou7 in bu2-a2 e5 ui5-su, kan2-tan e5 ji7-ku3 lai7-toe2, piau2-tat8 chin kan2-tan sun5-chin e5 kam2-cheng5.

Sui-jian5, thiaN peng5-iu2 kong2, i kap in lau7-bu2 tiaN7-tiaN7 u7 chhiong-tut8, hou7 in bu2-a2 koaiN tiam3 lau5-teng2-chhu3 koh thau-chau2 chhut-lai55 ka7 Chiu Chheng-giok8 chou7-soan2. M7-koh, an3 i lau5 hou7 in bu2-a2 e5 ui5-su khoaN3 khi2-lai5, e7-tang3 kam2-kak tioh8 i khng3 tiam3 sim-koaN-te2 tui3 in lau7-bu2 chin chhim e5 ai3. Chit chun7, A-hoa5 i2-keng bo5 hoat-tou7 lai5 khoaN3 in lau7-bu2 a, goa2 chah 1 tiuN A-hoa5 hong3-toa7 e5 siong3-phiN3, to7 ka2-na2 chhoa7 A-hoa5, iah si7 tai7-the3 A-hoa5 lai5 khoaN3 in lau7-bu2, ma7 hou7 in lau7-bu2 khoaN3 tioh8 i.

Goa2 theh8 chhut iong2-khi3, to7 sng3 in lau7-bu2 iah si7 chhu3-nih e5 lang5 ka7 goa2 ma7, ka7 goa2 phah iah si7 koaN2 goa2 chau2, goa2 long2 beh kiaN5 chit choa7 lou7.  It-poaN lang5 e5 in3-siong2, an3 519 hit kang A-hoa5 chu7-hun5, in chhu3-nih e5 lang5 to7 chin pai5-thek gun2 chit koa2 A-hoa5 e5 peng5-iu2. Goa2 m7 chai-iaN2 pat8-lang5 u7 chhi3 koe3 khi3 khoaN3 A-hoa5 in lau7-bu2 bo5. Goa2 ka-ki7 kam2-kak, goa2 it-teng7 ai3 lai5 khi3 kiaN5 1 choa7.

A-hoa5 in lau7-bu2 e5 chu7-chi2, goa2 i2-keng chhoe7 tioh8 a. Che7 kheh-teng5-a2 khi3, loh8-chhia i2-au7, iah si7 bo5 siaN2 ho2 chhoe7. Chia hu7-kin7 si7 siok8-i2 tiong-teng2 kai-chan5 e5 kong-u2. Goa2 ti7 hang7-a2 lai7 chhoe7 lai5 chhoe7 khi3, to7 si7 chhoe7 bo5 A-hoa5 in bu2-a2 e5 mng5-pai5. ThiN-sek chiam7-chiam7 am3-a2, sim-lai7 u7 pi-khou2 e5 kam2-kak. To7 ka2-na2 teng2 pian3 chin choe7 pai2 chau2-chhoe7 e5 keng-giam7, to7 chhan-chhiuN7 kiaN5 jip8-khi3 sin5-pi3 e5 sou2-chai7, ka2-na2 cho3 bin5-bang7 leh, chin phaiN2 hun-piat8 si7 chin e5 iah si7 ke2 e5.

Goa2 chhoe7 tioh8 mng5-pai5 e5 si5-chun7, chiaN5 choe7 iaN2-siong7 long2 thah8-thah8 cho3-hoe5 ek koe3-lai5. Si7 kong-u2 lai7-toe2 1 lau5 e5 tiam3-bin7, khui chap8-hoe3-tiam3, mng5-khau2 u7 1 chang5 hioh8-a2 bat8-bat8 e5 toa7-chhiu7. A-hoa5 chong2-si7 hou7 goa2 chhoe7 koh chhoe7, kap i u7 koan e5 sou2-chai7 long2 u7 chhiu7-a2.  Ti7 lam5 Tai5-oan5, si7 soaN, chhan5, chui2-ko2 hng5, ia-chi2 kap pin-nng5 chhiu7.  Ti7 Tai5-pak, to7 ka2-na2 ta-so3 e5 soa-bou5, i chhu3-nih thau5-cheng5 soah koh u7 1 chang5 hioh8-a2 seN kah bat8-bat8 e5 chhiu7-a2.

Giah8-thau5 ka7 khoaN3, tiam3-nih ka2-na2 bo5 lang5. Goa2 theh8-chhut iong2-khi3 kiaN5 jip8-khi3 tiam3 lai7, khoaN3 tioh8 1 ui7 sian-siN, an3 bin5-heng5-a2 khoaN3 khi2-lai5 to7 chai-iaN2 si7 "goa7-seng2-lang5", kho2-leng5 si7 lau7 eng5-bin5. Goa2 chin le2-mau7 ka7 mng7: "ChhiaN2 mng7 Chiam Ek-hoa5 in bu2-a2, IuN5 lu2-su7 kam2 u7 ti7 leh?"

I mng7 goa2 kong2: "Li2 si7 in siaN2-mih lang5?"

I kong2-oe7 e5 khau2-khi3 kap piau2-cheng5 long2 chin kheh-khi3. ThiaN i e5 khau2-im to7 chai-iaN2 si7 "goa7-seng2-lang5".

"Goa2 si7 Chiam Ek-hoa5 e5 peng5-iu2, goa2 beh lai5 khoaN3 A-hoa5 in lau7-bu2."

"I ti7 lau5-teng2 pai3-pai3."

Goa2 chhoe7 tioh8 a! Sim lai7 chin kek8-tong7. Goa2 chin7-liong7 po2-chhi5 mai3 kek8-tong7, le2-mau7 ka7 mng7: "ChhiaN2 mng7 li2......"

Goa2 m7 chai-iaN2 beh an2-choaN2 mng7, goa2 kan-taN siuN7 beh chai-iaN2 beh an2-choaN2 ka7 chheng-hou. I chin kheh-khi3 ka7 goa2 kong2: "IuN5 lu2-su7 si7 gun2 thai3-thai3."

Goa2 sui-jian5 teh cho3 A-hoa5 e5 tai7-chi3, m7-koh chin7-liong7 mai3 khi3 kiau2-jiau2 tioh8 in chhu3-nih e5 lang5. Goa2 ng3-bang7, in chhu3-nih e5 lang5 koe3 in sou2 ng3-bang7 e5 seng-oah8. Sou2-i2, goa2 bo5 siuN7 beh kap chit ui7 sian-siN ke kong2-oe7, ka7 khun3-jiau2 kang3 kau3 siong7 ke7 e5 theng5-tou7. Goa2 mng7 i: "Goa2 e7-tang3 khi3 lau5-teng2 khoaN3 i bo5?"

"I teh pai3-pai3. M7-koh, li2 e7-tang3 khi3 lau5-teng2 ka7 khoaN3 mai7 leh."

Goa2 ka7 i soeh to-sia7, oat-thau5 kiaN5 chhut tiam3-bin7, an3 kiN-a2 e5 lau5-thui peh khi2-lih. Chit e5 si5-chun7, goa2 chiok kek8-tong7 e5, goa2 m7 chai-iaN2 ka-ki7 si7 m7 si7 koh beh khau3 a? Goa2 tiam3 lau5-thui-keng sio2 theng5 loh8-lai5 hioh chhoan2, toa7-lat8 chhoan2 kui2 khau2 khui3.

Goa2 1 chan3 lau5, 1 chan3 lau5 peh khi2-lih. Lu2 chiap-kin7 boe2-chan3 e5 si5, lu2 kam2-kak kiaN-hiaN5, A-hoa5 in bu2-a2 kam2 e7-tang3 goan5-liong7 chit chan3 tai7-chi3? Beh an2-choaN2 lai5 chiap-siu7 gin2-a2 e5 si2. KiaN5 kau3 chhu3-boe2-teng2, goa2 chai-iaN2, sin3 It-koan3-to7 e5 IuN5 lu2-su7 to7 ti7 lai7-toe2 teh liam7-keng.

Goa2 chha-put-to i2-keng siuN7 beh to5-chau2, koh kiaN leh in lau7-bu2 na7 kiaN5 chhut-lai5 khoaN3 tioh8 goa2 to5-chau2 e5 iuN7 e7 koh khah bo5 hoat-tou7 goan5-liong7.  Su7-sit8 siong7, goa2 siang-kha peng7 bo5 hiong3 au7-piah soa2, soah hiong3 chiaN3-mng5 kiaN5 jip8-khi3. Goa2 beh long3-mng5 e5 si5, to7 i2-keng hui-hok8 kau3 chu7-jian5.

ChiaN5 kin2 to7 u7 lang5 lai5 khui mng5, mng5-phang7 lai7, khoaN3 tioh8 hu7-jin5-lang5 e5 bin7, mng5 phah-khui liau2-au7, goa2 khoaN3 tioh8 in bu2-a2-kiaN2 lioh8-a2 chhan-chhiuN7 e5 bin7-iong5. Goa2 ui7 chit ui7 thong3-khou2, moa2-bin7 hong-song e5 lau7-bu2 ti7 sim-koaN lai7 tih-hoeh. I chin giau-gi5 ka7 goa2 khoaN3, mng7 goa2 kong2: "Li2 chhoe7 siang2?"

I kong2 Tai5-gi2, siaN chin se3, sin-khu ta-san2. Goa2 e5 Tai5-gi2 chin bai2, m7-koh goa2 chin jin7-chin, chin phah-piaN3 iong7 Tai5-gi2 kong2: "Goa2 chhoe7 A-hoa5 In ma-ma."

I bin7 kui e5 chiu2 khi2-lai5, siuN7 beh kiong5 lim2, bak8-khou soah i2-keng ang5.  I iong7 i2-keng beh hau3 chhut-lai5 e5 siaN mng7 goa2: "Li2 si7 siang2?"

"Goa2 si7 A-hoa5 e5 peng5-iu2."

Goa2 1 khoaN3 tioh8 i, to7 siuN7 beh ka7 lam2 leh, siuN7 beh iau-kiu5 i e goan5-liong7. Goa2 bo5 siuN7 beh kong2-oe7, goa2 put lim2-sim an2-ne kap i te7 1 kai2 chhou-kiN3-bin7, to7 iong7 A-hoa5 lai5 cho3 oe7-thau5. I e5 piau2-cheng5 koh khah thong3-khou2 liap8 cho3-hoe2, bak8-sai2 to7 an2-ne lin3 loh8-lai5, chit chiong2 cheng5-heng5 si7 2 ko3 goeh8 cheng5 e5 519 kau3-taN iah teh ke3-siok8! 

I na2 khau3 na2 khoaN3 goa2, mng7 goa2 kong2: "Li2 si7 A-hoa5 e5 peng5-iu2?"

I na2 khau3 koh na2 kong2: "A-hoa5 e5 tai7-chi3, li2 chai-iaN2 bo5?" Sio2-khoa2 tng2-sin5, chhoa7 goa2 jip8-khi3 lai7-toe2. Goa2 beh an3 to2-ui7 kong2 khi2? Goa2 lai5 kau3 goan5-pun2 siuN7 kong2 si7 siong7 bo5 kho2-leng5 chiap-kin7 e5 sou2-chai7, goa2 m7 si7 houN3-ki5, ma7 bo5 siuN7 beh tit tioh8 siaN2-hoe3, goa2 kan-taN siuN7 beh hun-tam i cho3 lau7-bu2 e5 sit-khi3 gin2-a2 e5 thiaN3.

Khoah-khoah, giam5-siok8 e5 but8-tng5, khoaN3 e7 chhut-lai5 IuN5 lu2-su7 tui3 It-koan3-to8 khian6-seng6 e6 sin3-giong2. Lau5-teng2-chhu3 khoaN3 khi2-lai5 si7 choan-bun5 ui7 tioh8 liam7-keng lai5 siat e5. M7-koh, A-hoa5 e5 ma-ma chhoa7 goa2 kau3 oa2 piah-kak e5 1 te3 toh-a2, theh8 i2-a2 hou7 goa2 che7 e5 si5, goa2 khoaN3 tioh8 chia u7 1 keng se3-keng pang5-keng.

Pang5-keng e5 chha5-mng5 koaiN leh, chha5-mng5 e5 mng5-chhoaN3 bat hong5 chhong3 phaiN2 khi3, chha5-mng5 teng2-bin7 koh u7 kui2 e5 khang. Goa2 siuN7 tioh8 A-hoa5 bat ka7 peng5-iu2 kong2, in ma-ma bo5 kah-i3 i chhap cheng3-ti7, bat ka7 i koaiN leh chhu3-boe2-teng2, i siuN7 pan7-hoat to5-chau2 chhut-khi3. Kam2 kong2, i to7 si7 hong5 koaiN tiam3 chit keng se3 pang5-keng lai7-toe2?

A-hoa5 in bu2-a2 liam-mi khau3 liam-mi theng5, bin5-teng2 chhiong-boan2 thong3-khou2, eng2-oan2 in3 ti7 goa2 e sim-koaN-te2. Goa2 chin phah-piaN3 iong7 Tai5-gi2 kap i kong2. Goa2 ka7 kong2, A-hoa5 siong7 ai3 ma-ma. I khau3 leh kong2: "Ai3 ma-ma, ui7 siaN2-mih beh hou7 ma-ma chhau-hoan5?"

I siaN kui e5 long2 bo5 khi3. Goa2 tong3 boe7 tiau5, bak8-sai2 ma7 lin3 loh8-lai5. Goa2 beh an2-choaN2 ka7 an-ui7 leh? Goa2 siuN7 pan7-hoat ka7 kong2, A-hoa5 pang-chou7 koe3 chin choe7 lang5, in long2 chiok kam2-sia7 i. I na2 khau3 koh na2 kong2: "Si7 a! I tng2-lai5 u7 ka7 goa2 kong2, Ko-hiong5 Kah-sian hia e5 choh-sit-lang5 chin kan-khou2, i khi3 hia ka7 in tau3-saN-kang7. M7-koh, i ui7 siaN2-mih beh si2 leh?  Ai3 ma-ma ui7 siaN2-mih beh hou7 ma-ma chhau-hoan5? Pang-chou7 pat8-lang5 to7 ho2 a, ui7 siaN2-mih beh si2 leh?"

Goa2 kan-khou2 kah kui liap8 thau5-khak kiong7-kiong7 beh pok8-chah. I na2 khau koh na2 kiaN5 soa2-khui, tng2-lai5 e5 si5, theh8 1 ap8 choa2-ap8-a2 chng e5 kiok8-hoe-te5 hou7 goa2. Goa2 chin kam2-sia7 i, i hou7 goa2 jip8-lai5, koh chiau-thai7 goa2 lim te5.

Chong7-hong2 bo5 goa2 siuN7 e5 hiah-ni7 bai2. Goa2 ka7 kong2, goa2 bat tiam3 lam5-pou7, tiong-pou7 ku2-heng5 2 tiuN5 tui-su-hoe7, mia5-chai3 Bang2-kah ma7 u7 1 tiuN5 tui-su-hoe7, ti7 Ko-hiong5 hit tiuN5 u7 che3-pai3 A-hoa5. I thiaN liau2 kam2-kak u7 1 tiam2-a2 an-ui7.

Goa2 koh ka kong2, gun2 u7 1 koa2 peng5-iu2 kong2, i i2-keng pian3 choe3 sin5 a. I u7-si5-a2 io5-thau5 thou2 toa7-khui3, u7-si5-a2 theh8 chhiu2-kin-a2 chhit bak8-sai2 kap phiN7-chui2, koh kong2: "A-hoa5 lang5 chin sian7-liong5, chin kah-i3 kang5 tau3-saN-kang7. I bo5 beh tui-kiu5 mia5-li7, ma7 bo5 tham lang5 chiN5-chai5, i bo5 ai3 chiN5. Chun2 kong2 i na7 ai3 chiN5, i teng2 pian3 ti7 siu-li2 tian7-thui e5 kong-si siong7-pan, 1 ko3 goeh8 ma7 u7 kui2 ban7 khou e5 sin-sui2, i ho5-pit ka7 thau5-lou7 si5-tiau7 khi3 chhap cheng3-ti7!"

I siuN7 leh siuN7 leh koh khau3 khi2-lai5, goa2 kiaN5 koe3-khi3 lam2 i e5 keng-kah-thau5, thau5 tah8 leh i e5 thau5-khak-giah8. Goa2 siuN7: A-hoa5 a! Ma-ma e5 thong3-khou2, kan-taN li2 e7-tang3 kai2-koat, m7-koh che it-chhe3 long2 siuN ban7 a.

Goa2 ka7 kong2, goa2 u7 1 tiuN A-hoa5 e5 siong3-phiN7 beh hou7 i. I khau3 kah koh khah siong-sim. Goa2 an3 poe5-pau-a2 lai7 ka7 pit-ki3 phou7-a2 theh8 chhut-lai5, an3 hong-bin7 e5 au7-piah giap-a2 lai7-toe2 ka7 A-hoa5 chhai2-sek hong3-toa7 e5 siong3-phiN3 theh8 chhut-lai5.

A-hoa5 in ma-ma khoaN3 tioh8 siong3-phiN3, koh khah kek8-tong7. I ka7 siong3-phiN3 theh8 koe3-khi3, ang5-ang5 i2-keng khau3 kah cheng khi2-lai5 e5 bak8-chiu lai7, long2 si7 ai3, i khau3 kah chiok siong-sim, to7 chhan-chhiuN7 ti7-beh m7 chai-iaN2 lang5, soah koh kam2-kak u7 1 kou2 lek8-liong7 teh chi-chhi5 i. I chin kah-i3 chit tiuN siong3-phiN3, an5-an5 theh8 ti7 chhiu2 lai7, chhan-chhiuN7 e7-tang3 an3 siong3-phiN3 teng2-bin7, chheng-chho2 e5, A-hoa5 e5 piau2-cheng5 lai5 tit tioh8 un-loan2. Goa2 mng7 i: "Li2 kam2 u7 chit tiuN siong3-phiN3?"

I io5-thau5 kong2 bo5.

Goa2 mng7 i: "A-hoa5 chhut tai7-chi3 hit kang li2 u7 khi3 ka7 khoaN3 bo5?"

I io5-thau5 kong2: "Bo5, goa2 boai3 khoaN3, khoaN3 liau2 kan-taN koh khah thong3-khou2. A-hoa5 in sio2-moe7 u7 khi3 khoaN3. In si7 hiaN-moe7, A-hoa5 an2-ne si2, in sio2-moe7 chin kan-khou2, chiah e7 kong2 hit koa2 oe7."

Goa2 koh mng7 i: "Li2 kam2 u7 khi3 khoaN3 A-hoa5 e5 kut-hu?"

I io5-thau5, se3-siaN kong2: "Bo5 a. In lau7-pe7 kong2 beh ka7 i kap in a-kong tai5 cho3-hoe2."

Goa2 m7 kaN2 ka7 i kong2, goa2 i2-keng khi3 khoaN3 koe3 A-hoa5 e5 kut-hu, Goa2 mng7 i: "Li2 kam2 chai-iaN2 A-hoa5 e5 kut-hu khng3 toa3 to2-ui7?"

I koh io5-thau5 kong2: "M7 chai-iaN2."

Goa2 siuN7, in chhu3-nih e5 tai7-chi3, goa2 m7-thang kang5 kan-siap, goa2 bo5 chu2-tong7 ka7 kong2, A-hoa5 e5 kut-hu khng3 ti7 to2-ui7.  M7-koh, au7-lai5 an3 i oe7 lai7-toe2, i ka2-na2 bo5 hi-bang7 peng5-iu2 khi3 ka7 pai3, i kong2 u7 sim to7 ho2 a, ti7 sim-koaN lai7 pai3 ma7 kang7-khoan2, tui3 siong3-phiN3 pai3 ma7 kang7-khoan2.

I mng7 goa2: "Li2 su7-chian5 kam2 chai-iaN2 A-hoa5 beh an2-ne cho3?"

Goa2 than2-peh8 ka7 kong2: "Su7-chian5 goa2 peng7 m7 chai-iaN2."

Kong2-oe7 e5 si5, i u7-si5-a2 e7-tang3 peng5-cheng7 bo5 khau3 kap goa2 kong2 A-hoa5 e5 tai7-chi3. I kong2 A-hoa5 chiok koai, chin kah-i3 pang-chan7 khou2-lian5 e5 lang5, in lau7-pe7 ma7 chiaN5 thiaN3 i, m7-koh 2 e5 lang5 boe7 tau3-tin7 leh. A-hoa5 chhiang5-chai7 teh goa7-khau2, chin chio2 tng2-lai5. In ma-ma bat khng3 i tng2-lai5 toa3. Kong2 tioh8 si2, i koh siong-sim khau3 chhut-lai5, kong2: "I iah siau3-lian5, iah boe7 chhoa7 bou2. I bo5 ui7 ka-ki7, bo5 kiu5 mia5-li7, si7 hi-seng ka-ki7. Hoan7-na7 i2 siN3-mia7 hi-seng ka-ki7, to7 e7-tang3 chiaN5-cho3 sin5. U7 siang2 pi2 i koh khah u7 iong2-khi3? I cho3 liau2 chit kiaN7 tai7-chi3, khoaN3 e7-tang3 pian3-choe3 sin5 boe7?"

I ka7 goa2 kong2, tong-ni5 A-hoa5 in lau7-pe7 chhoa7 se3-i5, chiah hun-khui. I kong2 e5 chit chan3 tai7-chi3, goa2 i2-keng an3 po3-choa2 teng2-bin7 khoaN3 tioh8. Goa2 bo5 siuN7 beh khi3 khoaN3 A-hoa5 in lau7-pe7, bo5-tiaN7, chin-kin7 lu2-seng3 to7 i2-keng hou7 goa2 kam2-kak u7-kau3 a.

Goa2 ka7 goa2 hoat-piau2 ti7 Bin5-chiong3 Jit8-po3 sia2 A-hoa5 e5 bun5-chiuN, theh8 hou7 i khoaN3. I theh8 leh, kiaN5 kau3 thang-a2-mng5 piN khoaN3 1 e7, m7 chai si7 kng-soaN3 bo5-kau3, iah7 si7 bak8-chiu i2-keng bu7 a, i kio3 goa2 liam7 hou7 i thiaN.  Goa2 e5 Tai5-gi2 leng5-lek8 bo5 hoat-tou7 1 ji7, 1 ku3 lai5 liam7. Goa2 tai7-khai3-a2 kong2 hou7 i thiaN. An2-ne 1 phiN bun5-chiuN e7-tang3 hou7 i goa7-choe7 an-ui7? Goa2 teh siuN7, he si7 chin pi-bi5 e5. Chit chan5 tai7-chi3 si7 bo5 hoat-tou7 siu-pou2 e5.

Goa2 mng7 i: "Li2 si7 m7 si7 bo5 kah-i3 A-hoa5 chhap cheng3-ti7?  Bo5 kah-i3 i khi3 chham-ka khong3-gi7 oah8-tong7?"

I chin peng5-ho5, thou2 1 khau2 toa7-khui3 kong2: "Lan2 si7 sio2 lau2-peh8-siN3, bo5 chiN5, bo5 chai5-tiau7, bo5 te7-ui7, kong2-oe7 bo5 lang5 thiaN, bo5 eng2-hiong2-lek8. Goa2 khng3 A-hoa5, ai7 ho2-ho2-a2 an-teng7 seng-oah8."

Si5-kan chiaN5 oaN3 a. I it-tit8 ka7 A-hoa5 e5 siong3-phiN3 theh8 ti7 chhiu2 lai7, put-si5 teh ka7 khoaN3. Goa2 lai5 chia ka7 pai3-hong2, hou7 i chhiu2 lai7-toe2 ke 1 tiuN siong3-phiN3. Goa2 kam2-kak e7 chhut-lai5, chit tiuN tut8-jian5-kan ke chhut-lai5 e5 siong3-phiN3, i chiaN5 tin-sioh. Sui-jian5 koh hou7 i kan-khou2, m7-koh kap i chin chhin-kin7.

Goa2 mng7 i: "A-hoa5 tng2-lai5 e5 si5 long2 toa3 toh?"

I chi2 hit keng mng7-chhoaN3 phaiN2 khi3 e5 pang5-keng. Goa2 pai3-thok i hou7 goa2 jip8-khi3 lai7-toe2 khoaN3 khoaN3 leh. I peng7 bo5 ku7-choat8, kiaN5 koe3-khi3 ka7 mng5 khui khui. Lai7-toe2 e5 pou3-ti7 chin kan2-tan, to7 chhan-chhiuN7 it-poaN ka-teng5 e5 pang5-keng. Ti7 chia, lau5 loh8-lai5 e5 si7 lan2 m7 chai-iaN2 e5 tai7-chi3. Chha 1 bin7 piah nia7-tiaN7, ti7 chia, in lau7-bu2 si7 beh an2-choaN2 iong7 khian5-seng5 e5 sim lai5 ke3-siok8 i e5 sin3-giong2, it-teng7 tak8 kang tiam3 chia tiam7-tiam7-a2 siu7 khou2 su-liam7 gin2-a2.

Goa2 khi2-sin ka7 ko3-si5, choan2-tat8 peng5-iu2 tui3 i e5 koan-hoai5. I kio3 goa2 tai7-the3 i ka7 tak8-ke soeh to-sia7. I e5 bin7-teng2 u7 goa2 put-lim2-sim khoaN3 e5 pi-siong kap chhui3-liok8. Goa2 beh lai5 chau2 a, soah kiaN5 boe7 khui kha, goa2 koh e7-tang3 cho3 siaN2? I iong7 hi-jiok8 e5, se3-se3-a2, i2-keng lau7 e5 sin-khu, chhiu2-nih theh8 siong3-phiN3, khoaN3 leh khoaN3 leh koh khau3 chhut-lai5, siuN7 beh ka7 bak8-sai2 lim2 loh8-lai5 boai3 hong5 khoaN3 tioh8 i e5 pi-siong.

I poe5 goa2 kiaN5 kau3 mng5-kha-khau2, goa2 e7-tang3 kam2-siu7 i an3 519 kau3-taN sou2 seng5-siu7 e5 thong3-khou2, ma7 kam2-kak e7 chhut i e5 kou-toaN kap siok-bok8.  Chit chiong2 thong3-khou2, chit khoan2 siok-bok8, bo5 lang5 e7-tang3 the3 i lai5 seng5-tam, ma7 bo5 hoat-tou7 chhu2-tai7. Goa2 teh siuN7, cho7-seng5 A-hoa5 e5 si2 chit kiaN7 tai7-chi3 e7 hou7 siong7-thian theng2-hoat8! SiuN7 kau3 chia, goa2 to7 m7 kaN2 koh siuN7 loh8-khi3.

A-hoa5 in ma-ma sang3 goa2 kau3 mng5-kha-khau2. Goa2 ka7 i kiaN5-le2. I e5 bin7-iong5 ti7 goa2 e5 bak8-chiu cheng5 siau-sit. A-hoa5 in lau7-bu2 hou7 goa2 siong7-boe2 e5 in3-siong2, si7 mng5-phang7 lai7-toe2 e5 sin-iaN2. Mng5 choan5-pou7 koaiN khi2-lai5, goa2 khia7 tiam3 hia, khoaN3 hit chhoaN3 koaiN khi2-lai5 e5 mng5. Si7 siaN2-mih so2 ti7 leng7-goa7 1 e5 se3-kai3?

Goa2 1 pou7 1 pou7 kiaN5 lau5-thui loh8-khi3, lu2 kiaN5 kha-pou7 lu2 tim5-tang7. Goa2 bo5 koh khi3 kap A-hoa5 in "lau7-pe7" kong2-oe7, hou7 in e5 seng-oah8 po2-chhi5 peng5-cheng7, che bo5-tiaN7 si7 goa2 sou2 e7-tang3 cho3 e5, siong7 iu2-sian7 e5 piau2-tat8.

Goa2 ti7 siang-peng5-piN long2 si7 kong-u2 e5 hang7-a2 lai7 kiaN5-lai5 kiaN5-khi3, chhoe7 bo5 chhut lou7. ThiN-sek i2-keng am3-a2. Goa2 m7 chai-iaN2, goa2 ka2-na2 iah teh cho3 bin5-bang7 leh, iah si7 ti7 ke2-e5 hoan7-iaN2 kap chin-sit8 e5 tiong-kan teh kiaN5?

Ong2 chiaN3-peng5 khoaN3 koe3 khi3, bo5 loa7-hng7 e5 sou2-chai7, chiuN7 1 e7 kia koe3 khi3 to7 si7 kong-lou7. Goa2 hiong3 teng2-bin7 kiaN5 koe3-khi3. Peh chiuN7 kia, kong-lou7 teng2 e5 chhia sai2 kah chiaN5 kin2, bo5 siaN2 khoaN3 tioh8 lang5. Chia hu7-kin7 chin phian-phiah. Goa2 ian5-lou7 kiaN5, tu2-tioh8 1 e5 cha-bou2 gin2-a2, goa2 ka7 mng7: "ChhiaN2 mng7 chia si7 siaN2-mih lou7?"

I kong2: "Chia si7 Beh8-soe3-kong2-lou7."

Goa2 mng7 i: "ti7 to2-ui7 kio3 e7 tioh8 kheh-teng5-chhia?" I ka7 goa2 pi2 1 e5 hong-hiong3. Goa2 ka7 i soeh to-sia7.

Goa2 chah8 tioh8 kheh-teng5-chhia, che7 toa3 teng2-bin7, soah m7 chai-iaN2 ka-ki7 beh chhong3 siaN2? Thong-siong5 ti7 chit khoan2 chiah bai2 e5 cheng5-heng5, goa2 e7 hou7 ge7-sut8 lai5 an-ui7 goa2. I2-keng u7 chiaN5 ku2 1 cham7-a2, long2 bo5-eng5 thang khi3 khoaN3 1-koa2 ho2 tian7-iaN2.

Chit e5 si5-chun7, goa2 siuN7 tioh8 1 chhut boe7 bai2 e5 phiN3 iah teh ian2, goa2 ka7 un3-chiang3 kong2 hit keng tian7-iaN2-iN7.

Chhia sai2 tin2-tang7 bo5 loa7-ku2, goa2 i2-keng hun e7 chhoai hong-hiong3. 1 e5 khiong2-pou3 e5 kam2-kak koh chhan-chhiuN7 choa5 kang7-khoan2 an3 sim-koaN lai7 poe chhoai3.

519 hit kang thau3-cha2, A-hoa5 ka7 siong7 boe2-a2 e5 ui5-gian5 lau5 tiam3 Iu2-choan5 in tau piah-nih e5 phoe-long5-a2 lai7, kiaN5 koe3 hoe-chhau2 moa2 si3-koe3 e5 thau5-cheng5 tiaN. I kiaN5 hiong. si2-bong5 siong7 boe2-a2 e5 1 toaN7 lou7 lai7-toe2, li7 in lau7-bu2 toa3 e5 sou2-chai7 bo5 loa7 hng7.

* * * * * * * * *

Goa2 ti7 Kah-sian soaN-kia chhiu7-na5-a2 lai7 e5 sio2-lou7 teh kiaN5. Ut-chut koh pi-siong. Goa2 chiok tho2-iah goa7-khau2 hi-hoa sia7-hoe7 e5 hi-ke2. M7-koh, goa2 pit-su ai3 ti7 hit khoan2 khoan5-keng2 lai7-toe2 ke3-siok8 seng-oah8.

Chit-kai2 li7-khui Kah-sian, m7 chai tang-si5 chiah e7-tang3 koh lai5? Na2 kiaN5 na2 khoaN3 si3-peng5-piN e5 chhiu7-a2. Chng-kha keng2-sek chin be5 lang5. 1 chiah ou-sek e5 iah8-a2 poe koe3-lai5, hioh tiam3 chhiu7-oe boe2-liu e5 hioh8-a2 teng2. Goa2 kiaN5 oa2 siuN7 beh ka7 khoaN3. I soah koh poe chau2-khi3. Goa2 kam2-kak chiaN5 sit8-bong7 e5 si5, i soah koh poe tng2-lai5, ti7 goa2 piN-a2 poe lai5 poe khi3.

Goa2 siuN7, i siok8-ti7 chia. Khong3-khoah e5 chhan5-ia2 si7 i e5 chhu3. I tu2-chiah poe chau2 to7 koh poe tng2-lai5 an-ui7 goa2 e5 sit8-bong7, che si7 i hou7 goa2 e5 le2-mih8. Goa2 chhio3-chhio3-a2 ka7 kam2-sia7. I siaN2-mih si5-chun7 koh poe chau2 khi3 a, goa2 bo5 chu3-i3.

Tu2-a2 e5 iah8-a2, kam2 si7 A-hoa5?

Goa2 ti7 lou7-piN e5 chhau2-a2-pou lai7, khoaN3 tioh8 1-lui7 ang5-ang5 iah8-a2 heng5 e5 hoe2.  SiuN7 khi2 A-hoa5 phak tiam3 thih-soaN3-bang7-a2 teng2 hou7 hoe2 sio si2 e5 lok8-iaN2-toa3. I siang-chhiu2 chhun khui, to7 chhan-chhiuN7 iah8-a2 teh tian2-sit8 kang7-khoan2.

Chu7-chiong5 gin2-a2 si5-tai7 liau2-au7, to7 chha-put-to m7-bat khoaN3 iah8-a2 an3 bin7-thau5-cheng5 poe koe3. Tui3 goa2 lai5 kong22 si7 chiah-ni7-a2 chan5-lim2 e5 thoa-boa5: A-hoa5 e5 si2, chhan-chhiuN7 iah8-a2 hou7 hoe2 sio si2.

1989 ni5 11 goeh8 chhoe 2
Chng-kha chhu3-lai7 oan5-ko2

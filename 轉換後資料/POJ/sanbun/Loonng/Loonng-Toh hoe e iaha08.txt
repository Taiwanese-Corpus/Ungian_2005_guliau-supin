Toh8-hoe2 e5 iah8-a2 (8)

Goan5-chok: Chan Sim-Gi5, 1989,11,2
Hoan-ek8: Loonng X, 1998,8,5


Lau sian-siN chhiaN2 gun2 chiah8 am3-tng3. Chiah8-png7-toh to7 khng3 ti7 chau3-kha e5 kak-a. Chau3-kha e5 ke-si thau5-a2, toh-a2 i2-a2 long2 si7 chng-kha thoan5-thong2 e5 heng5-sek. Kui2-poaN5-a2 chhiN-chhai3, 1 tiaN2 png7, che to7 si7 chiau-thai7 lang5-kheh e5 am3-tng3.

Ti7 chia, goa2 e7-tang3 the2-hoe7 ui7 siaN2-mih lang5 na7 beh chhiaN2 chiah8-png7, A-hoa5 long2 e7 ka7 the-si5. SiuN7 tioh8 choh-sit-lang5 1 ni5 thau3 tang sin-khou2 leh choh-sit, soah lian5 ki-pun2 e5 seng-oah8 to7 bo5 hoat-tou7 lai5 i5-chhi5, kun-pun2 to7 bo5 chiN5 thang lap8 hit koa2 u7-e5-bo5-e5 e5 soe3-kim. Chit8 khoan2 chhiN-chhai3, peh8-png7, goa2 ma7 si7 put-lim2-sim chiah8. Bian2-kiong2 chiap-siu7 chu2-lang5 e5 ho2-i3, 1 peng5 chiah8, 1 peng5 kiaN bak8-sai2 lin3 loh8-lai5.

Chiah8-pa2 liau2-au7, tng2-lai5 kheh-thiaN. Bo5 loa7-ku2, Lau5 sian-siN iau-chhiaN2 e5 peng5-iu2 to7 long2 lai5 a. In u7 e5 sai2-chhia, u7 e5 khia5 ou-tou2-bai2, tak8-ke long2 chin jiat8-sim, chin khiam-hi. In ka7 teng-a2-hoe2 phah-khui, am3-so-so e5 chng-kha hian3-chhut pou7-hun7 e5 chhiu7-a2-iaN2. Goa2, A-pin, Lau5 sian-siN kap leng7-goa7 2 e5 choh-sit-lang5 che7 1 tai5 chhia. Kui tin7 lang5 to7 ti7 ou-am3 lai7-toe2, kho3 chhia e5 teng-a2-hoe2 chio3 chhut soaN-na5 lai7 e5 lou7 loh8-soaN.

Chit e5 chhia-tui7 chin chhu3-bi7. U7-tang-si5-a2, ti7 lou7-nih tu2 tioh8 sek8-sai7 e5 lang5, chhia-tui7 to7 theng5 loh8-lai5, Lau5 sian-siN to7 koh 1 kai2 ka7 kong2 gun2 chit chun7 teh chhong3 siaN2, mng7 i "li2 tui3 A-hoa5 u7 siaN2-mih kam2-siong2 bo5?" U7-si5-a2 chhia-tui7 keng-koe3 khia7-ke e5 mng5-kha-khau2, hut-jian5-kan theng5 loh8-lai5. Chiong3 lang5 koh loh8 chhia kap sek8-sai7 e5 lang5 phah chio-hou.  Koh mng7 tui3-hong "Li2 tui3 A-hoa5 u7 siaN2-mih kam2-siong2?"

1 e5 koh 1 e5 kou2-i3 e5 bin7 teng2-koan5, long2 u7 sio-siang5 e5, ka7 kam2-cheng5 chhang3 teh sim-koaN te2 e5 bo5-nai7. In kong2 tioh8 A-hoa5, long2 kong2 i: cho3 lang5 te7 1 ho7, chin kheh-khi3, chin tong5-cheng5 long5-bin5 e5 thong3-khou2. I chin jiat8-sim kang5 tau3-saN-kang7, m7-koh ma7 chin kho2-lian5, bo5 chiN5 chiah8-png7, beh chhiaN2 i chiah8-png7 koh long2 kheh-khi3 bo5 chiah8, sio si2 ka-ki7 sit8-chai7 chin gong7, chin kho3-siok8, i si7 1 e jin5-chai5......

Chhia-tui3 ka7 Kah-sian e5 ke-a2-lou7 seh8 thau3-thau3, si5-kan ma7 chiaN5 oaN3 a.  A-pin kap goa2 it-tit8 ka7 in soeh to-sia7, chhiaN2 in tng2-khi3 khun3, in mia5-chai3 koh tioh8-ai3 cha2 khi2 khi3 chhan5-nih cho3 chhou-tang7. M7-koh, in bo5 phah-sng3 beh tng2-khi3 e5 khoan2. Lau5 sian-siN iah chin u7 cheng-sin5, bak8-chiu tian2 kah toa7-toa7 lui2. I kian3-gi7 tak8-ke koh lai5 khi3 Lak8-ku, hia ma7 u7 A-hoa5 e5 peng5-iu2.

In chin jiat8-sim koh jin7-chin e5 mou5-iuN7 hou7 goa2 kap A-pin chhoah 1 tio5. Tong3  boe7-tiau5 soah chhio3 chhut-lai5. Goa2 tong-jian5 ma7 chin hoaN-hi2, in goan7-i7 chhoa7 goa2 khi3 Lak8-ku, iu5-ki5, thau3-me5 kiaN5 soaN-lou7, hoan-san koe3-nia2 si8 chiah-ni7-a2 sui2!  Chhia-teng chio3 chhut siang peng5-piN bat8-bat8 e5 ou-iaN2, chio3 tioh8 chhiu7-hioh8-a2 lai7 1 koaN7 1 koaN7 e5 koe2-chi2. U7-tang-si5-a2, chhiu7-oe kap koe2-chi2 to7 an3 gun2 e5 chhia, thang-a2 luh koe3.

To7 an2-ne hoan-san koe3-nia2 kiaN5 liau2 1 toaN7 lou7 liau2-au7, Lau5 sian-siN chiah tui3 gun2 kong2, ui7 siaN2-mih chiah-ni7 oaN3 a2 koh beh chhoa7 gun2 chhut-lai5 kiaN5?

"To7 si7 beh the2-hoe7 A-hoa5 teng2 pian3 saN-kiN-poaN3-mi5 sai2-chhia kiaN5 chit tiau5 lou7 e5 cheng5-heng5. A-hoa5 tiaN7-tiaN7 1 e5 lang5, poaN3-me5 sai2-chhia lai5, koh sai2-chhia tng2 khi3. I boai3 ma5-hoan5 pat8-lang5, long2 si7 ka-ki7 1 e5 lang5 teh cho3."

Goa2 chit chun7 chiah chai-iaN2, Lau5 sian-siN tu2-a2 bak8-chiu tian2 kah toa7-toa7-toa7 e5 si5, i e5 sim-i3. In si7 iong7 chit khoan2 chu7-jian5 e5 piau2-tat8 hong-sek lai5 kheng2-teng7 A-hoa5.

Chhia ti7 soaN-teng2 1 keng chng-kha chhu3 thau5-cheng5 e5 khang3-te7 theng5 loh8-lai5. An3 chhu3-lai7 kheh-thiaN e5 teng-a2-hoe2, chio3 chhut chhu3 goa7-khau2 si3-kiN e5 koe2-chi2-chhiu7. Khah hng7 e5 mng5-khau2 hit peng5, u7 lang5 teh phah ba5-chhiok-ji2-a2. Khia7 tiam3 mng5-khau2-tiaN5 giah8-thau5 khoaN3 thiN-teng2, moa2-moa2-si7 e5 thiN-chhiN, chhan-chhiuN7 iong7 chhiu2 to7 ban2 e7 tioh8 kang7-khoan2.

Gun2 hong5 chhoa7 jip8-khi3 kheh-thiaN, thiaN chin se3, thou5-kha teng2-bin7 koh khng3 1 lang2 1 lang2 e5 soaiN7-a2, koh u7 1 koaN7 1 koaN7 ang5-ang5 e5 nai7-chi.  Chu2-lang5 kap chhu3-piN to7 ui5 tiam3 toh-a2 teh khai-kang2. Mui2 1 e5 lo5-tong7-chia2 e5 bin5-iong5, long2 si7 ge7-sut8 lai7-toe2 oah8-thiau3-thiau3 e5 oe7-siong7.

A-hoa5 siong7 boe2 1 kai2 lai5 chia si7 4 goeh8-chhoe, Nailong ka7 ka-ki7 koaiN khi2-lai5 e5 si5. I ti7 519 cheng5 3 kang kha3 siong7 boe2 1 thong tian7-oe7 lai5 chia. I chu7-hun5 liau2-au7, chia e5 lang5 chiah chai-iaN2, 519 cheng5 3 kang siong7 boe2 1 thong tian7-oe7 si7 beh lai5 saN-si5, koh thiaN 1 kai2 peng5-iu2 e5 siaN.

Chu2-lang5 in ang-a2-bou2 jiat8-cheng5 ka7 gun2 khoan2-thai7, tiat8-piat8 keng2 1 koa2 in chai e5 chui2-ko2 lai7-toe2 siong7 ho2-chiah8 e5, theh8 lai5 chhiaN2 gun2. In kong2 e5 A-hoa5, kap ki5-tha e5 choh-sit-lang5 sou2 kong2 e5 long2 chha bo5 loa7 choe7. Te7 1 kai2 lai5 chia pai3-hong2, to7 ti7 am3-me5, khia7 tiam3 chia, kam2-siu7 chiaN5 tiat8-piat8. Goa2 chiok tin-sioh e7-tang3 chim3 ti7 chit khoan2 tiat8-piat8 e5 khi3-hun lai7-toe2. Ti7 soaN-nih e5 chng-kha chhu3 lai7-toe2, teng-a2-hoe2 kng-iaN7-iaN7, chhu3 goa7-khau2 to7 chhan-chhiuN7 choat8-gai5, chhun-chhiu2 e7-tang3 ban2 thiN-chhiN, kha-te2 si7 bo5-te2 e5 chhim-khiN.

Bo5-tiaN7, thiN-kng liau2-au7 kam2-kak e7 bo5 sio-siang5. Bo5-tiaN7-tioh8 u7 1 kang, e7 hoat-hian7 chit kai2 e5 kam2-kak si7 in-ui7 sin5-sian, iu7-koh in-ui7 bou2-chiong2 in-sou3 lai5 kai2-pian3 koan-kam2. Che chiok seng5 si7 teh cho3 bin5-bang7, m7-koh it-chhe3 koh hiah-ni7-a2 chin-sit8, oat8-phoat8.

Tng2-lai5 e5 si5, goa2 chiok siuN7 beh ka7 mui2 1 hun-cheng, mui2 1 bio2-cheng e5 bi2-le7 long2 ki3 loh8-lai5. Si7 chit khoan2 khip-in2-lek8, bat 1 kai2 koh 1 kai2 khip-in2 A-hoa5 hoan-san koe3-nia2, lai5-hoe5 ti7 chit tiau5 lou7 teng2-bin7 teh chau2-chong5!

Gun2 tng2-lai5 kau3 Kah-sian. Ui7 tioh8 keh-kang che7-chhia hong-pian7, goa2 kap A-pin hong5 chiau-thai7 toa3 ti7 li7 ke-a2-lou7 khah kin7 e5 choh-sit-lang5 chhu3-nih, to7 bo5 koh khi3 Lau5 Ki-2lek8 in tau.

Keh-kang li7-khui Kah-sian e5 si5, to7 ka2-na2 beh li7-khui 1 e5 kok-tou7 kang7-khoan2, hit tiau5 kio5 to7 ka2-na2 kok-kai3. A-hoa5 ti7 khe-a2-kiN khoaN3 tioh8 cha-bou2 gin2-a2 teh se2-saN e5 hong-keng2 kap chia sou2-u7 e5 it-chhe3 to7 ka2-na2 ti7 leng7-goa7 1 e5 kok-tou7 e5 tai7-chi3. Sui5-si5 long2 ai3 bin7-tui3 i e5 si2-bong5, tui3 goa2 lai5 kong2, i2-keng chiaN5-cho3 chin chu7-jian5 e5 tai7-chi3.

Ui7 tioh8 beh sia2 chit pun2 chheh, ia7-si7 ui7 tioh8 beh ti7 seng-oah8 lai7-toe2 sit8-chian3, thang hou7 A-hoa5 si2 kah u7 ke3-tat8, goa2 ai3 khi3 bin7-tui3 hian7-sit8 lai7-toe2 e5 it-chhe3. An3 pak Tai5-oan5 kau3 lam5 Tai5-oan5, bo5 kang7-khoan2 e5 lang5, tui3 A-hoa5 e5 si2 u7 bo5 kang7-khoan2 e5 khoaN3-hoat. Bo5 kang5 e5 siaN-im, i2 bo5 kang7-khoan2 e5 hong-hiong3, hou7-siong koai3-lai5 koai3-khi3.

Goa2 pit-su ai3 ka-ki7 lai5 seng5-tam che it-chhe3 e5 choe7-ko3 sou2 ka khi2-lai5 e5 tang7-liong7. M7-koh, goa2 beh an2-choaN2 ka7 chiah choe7 khoan2 e5 siaN hiap8-tiau cho3 1 chiong2 siaN leh?


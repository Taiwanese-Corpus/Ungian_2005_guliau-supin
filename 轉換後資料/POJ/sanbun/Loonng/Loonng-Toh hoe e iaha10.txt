Toh8-hoe2 e5 iah8-a2 (10)

Goan5-chok: Chan Sim-Gi5, 1989,11,2
Hoan-ek8: Loonng X, 1998,8,5

Ku7-ni5 goa2 khi3 Tan5 Chiau3-tiong5 chhu3-tiaN5 kap kui2 10 e5 long5-bin5 chian5-poe3 cho7-tam5, hit pai2 keng-giam7 kui si3-lang5 long2 be5 pang3 be7 ki3-tit. Chham-ka e5 lang5 long2 chin khiam-pi, hi-bang7 e7-tang3 kap Tai5-oan5 choan5-to2 kok-te7 e5 bin5-chu2 un7-tong7 jin5-su7 hak8-sip8, kap kok sia7-un7 thoan5-the2 kau-liu5. Goa2 hit pai2 tng2 Tai5-pak liau2-au7, kap 1 koa2 un7-tong7-kai3 jiat8-sim jin5-su7 kong2 tioh8 "ha7-hiong" kap "kau-liu5", m7-koh goa2 kan-taN cho3 kau3 thoan5-tat8 sin3-sit, bo5 cho3 chhut seng5-chek. Tak8-ke na2-chhiuN7 long2 chin bo5-eng5, bo5 teh tiong7-si7 A-lian5-hiong chit e5 "tiam2". Ti7 chia, iah si7 tioh8 kho3 tng-te7 kui2 e5 jiat8-sim e5 ka-ki7 chhi3, kang-chok e5 thok-tian2 chin ban7.

Tan5 Chiau3-tiong5 in chhu3 si7 1 tong3 2 chan3 lau5 e5 chhu3-theh8, ui3 piau2-bin7 ka7 khoaN3, chit tong3 chhu3 khi2 ti7 khong3-khoah e5 chhan5-ia2 kap chhan5-hng5 tiong-kan, na2-chhiuN si7 piat8-chong. 1 koa2 lai5 pai3-hong2 e5 cheng3-ti7 khou-a2 e5 jin5-su7, iah si7 hong5 an-pai5 lai5 chia liau2-kai2 long5-chhoan seng-oah8 e5 hak8-seng, tu2 kau3 e5 si5, long2 keh-si7 long5-bin5 e5 seng-oah8 chin ho2.

Su7-sit8-siong7, Tan5 Chiau3-tiong5 in kap toa7 pou7-hun7 long5-bin5 kang7-khoan2, kai2-sian7 seng-oah8 tioh8-ai3 kho3 choh-sit i2-goa7 e5 kang-chok siu-jip8. Tan5 Chiau3-tiong5 cho3 koe3 chun5-oan5, ku7-ni5 toa7-hou7 ka7 i chou ti7 Pin5-tong e5 sek-khia-hng5 chhiang5 khi3, i kai2 cho3 teh be7 thian-jian5 khong3-choaN5-chui2. Se2 1 tui sok-ka chui2-thang2, eng7 hoe3-chhia chhia khi3 toe3 choaN5-chui2, kau3 kok te7 kheh-hou7 in chhu3 sang3 chui2, kui kang long2 chin bo5-eng5. Chia li7 ke-a2 u7 1 te3 a, Tan5 thai3-thai3 chhut-goa7 be2-chhai3 kap seng-oah8 eng7-phin2 ai3 khia5 ou-tou2-bai2. In u7 3 e5 gin2-a2, 1 e5 cha-bou2, 2 e5 cha-pou, sng2 tau3-tin7, si7 chit e5 ka-teng5 siong7 u7 oah8-lek8 e5.

Pai5 te7 2 e5 toa7-kiaN2, iah chin soe3-han3, A-hoa5 chu7-hun5 liau2-au7, I iah kong2 "A-hoa5 a-chek bo5 si2". I ka7 po3-to7 A-hoa5 chu7-hun5 e5 chap8-chi3 theh8 lai5, chhiu2 pi2 A-hoa5 theh8 hoan2-hek8 khau2-ho7 e5 siong3-phiN3, kong2: "Li2 khoaN3, A-hoa5 a-chek iah oah8 leh." 

Cha-pou gin2-a2 chhiong-boan2 oah8-lek8, si3-koe3 chau2 lai5 chau2 khi3. M7 chai-iaN2 i thau5-khak lai7 si7 teh siuN7 siaN2-hoe3? Au7-pai2, i toa7-han3 liau2-au7, beh an2-choaN2 khoaN3 A-hoa5 chu7-hun5 chit chan5 tai7-chi3? Au7-pai2, i kap i hit tai7, koh beh iong7 siaN2-mih khoan2 e5 gan2-kong lai5 khoaN3 lan2? 

Na7 si7 mai3 chhap cheng3-ti7, toa3 leh chia iah sng3 boe7 bai2.

Mng5-kha-khau2, toa7-lou7 siang-peng5-piN long2 cheng3 tng5-tng5 bat8-bat8 e5 soaiN7-a2-chhiu7. Tui3-bin7 si7 khoah-khoah e5 kam-chiah-hng5, tiu5-a2 kap koe2-chi2-hng5. Hng7-hng7 e2-e2 e5 soaN-kha, u7 1 keng ang5-bun5-thou5 kang-tiuN5.  Khia7 ti7 teng5-a2-kha ka7 khoaN3, si3-khou-lian3-tng2 long2 si7 chhan5-hng5 e5 keng2-ti3. Jit8-thau5 chin iam7, liang5-liang5 e5 hong chun7-chun7 chhoe koe3-lai5, hong lai7-toe2 long2 si7 chng-kha chu7-jian5 e5 khi3-bi7.

TiaN5 teng2-bin7, u7 1 pou7-hun7 iong7 chioh8-bi2-hia tah 1 e5 teng5-a2-kha, tak8-ke ti7 chia khai-kang2 phau3-te5, chia ma7 si7 siong7 u7 chhau2-kin bi7 e5 bin5-chu2 kau3-sek. 

A-hoa5 chu7-hun5 liau2-au7, goa2 koh lai5 kau3 Tan5 Chiau3-tiong5 chhu3-nih, kam2-khai3 chin chhim, sim-koaN lai7 ma7 chiaN5 thiaN3.

Ui7 tioh8 beh sia2 ki3-liam7-chheh, lai5 Tan5 Chiau3-tiong5 chhu3-nih kui lo7 kai2, ma7 toa3 1 toaN7 si5-kan. Ti7 Tan5 Chiau3-tiong5 chia, goa2 chhoe7 tioh8 A-hoa5 chin hong-hu3 e5 loe7-ham5. Tan5 Chiau3-tiong5 in kiaN2 chin kou2-chui, 1 toaN7 si5-kan liau2-au7, goa2 hoat-kak i i2-keng e7-tang3 chiap-siu7 A-hoa5 a-chek i2-keng si2 a, kho2-leng5 si7 chong-hap8 toa7-lang5 teh kong2 e5 oe7, A-hoa5 a-chek koh chin ku2 bo5 lai5 chia ka7 khoaN3.

A-hoa5 chu7-hun5 liau2-au7, goa2 iah ti7 Tai5-pak e5 si5, to7 i2-keng chai-iaN2 519 hit kang i seng-khu teng2 e5 chong-pi7. I seng-khu teng2 chheng7 1 nia2 keng-koe3 siat-ke3 e5 khi3-iu5-saN, iong7 hou7-moa lia2 leh boai3 hong5 khoaN3 chhut-lai5. Kha-chiah-phiaN koh phaiN7 1 e5 chui2-te7-a2, lai7-toe2 long2 koan3 khi3-iu5. ThiaN kong2 hit e5 chui2-te7-a2 to7 si7 it-poaN lang5 iong7 lai5 koan3 peng iah si7 sio-chui2, i-liau5 hok8-kian3 teh iong7 e5 chui2-te7, ma7 u7 lang5 kong2 si7 "chui2-chhng5" chhu leh i2-a2 hong5 che7 e5. I ka7 chui2 lau3 tiau7, ka7 khi3-iu5 koan3 jip8 khi3.

Goa2 ti7 Tai5-pak e5 si5, khoaN3 tioh8 tiam3 lai5 iah8 si7 chhu3-nih khoaN3 tioh8 lui7-su7 e5 chui2-te7-a2 long2 e7 khi3 siuN7 tioh8 A-hoa5 519 phaiN7 e5 hit te3 khi3-iu5. I seng-khu teng2 chheng7 e5 hit nia2 khi3-iu5-saN, si7 lui7-su7 siu5-chui2 e5 si5, pang-chou7 lang5 phu5-khi2-lai5 e5 kiu3-seng-i, tho3 ti7 thau5 teng2-bin7.  A-hoa5 bat 1 chiam 1 chiam ka7 thiN7 koe3, hou7 khi3-iu5 e7-tang3 chin chiau5-un5 lau5 loh8-lai5. I beh chu7-hun5 e5 si5, iong7 to-a2-phiN3 ka7 koan3 khi3-iu5 e5 kiu3-seng-i koah 1 khang, iong7 lai3-tah tiam2 hoe2.

Te7 1 e5 lai3-tah tam5-khi3 tiam2 boe7 toh8 ( 519 hit kang loh8-hou7), i ka7 lai3-tah tan3 tiau7, iong7 i chun2-pi7 e5 te7 2 e5 lai3-tah tiam2 toh8, liau2-au7 kui e5 lang5 phak tiam3 u7 chhih e5 thih-soaN3-bang7-a2 teng2-bin7. Sou2-i2, hian7-tiuN5 u7 lau7 loh8-lai5 1 e5 lai3-tah, khi3-iu5 lau5 kau3 thou5-kha toh8 hoe2, i chhiu2 lai7 chu7-thau5 kau3-boe2 iah long2 theh8 1 liap8 lai3-tah. Chu7 goa2 sou2 chai, na7 si7 kau3 te7 3 liap8 lai3-tah iah tiam2 boe7 toh8, to7 e7 u7 ki5-tha e5 chong7-hong2. Tau3-te2 si7 siaN2-mih chong7-hong2, goa2 peng7 bo5 chin chheng-chho2.

In-ui7 goa2 ti7 Tai5-pak e5 si5, i2-keng chai-iaN2 A-hoa5 hit kang phaiN7 1 e5 chng boan2 khi3-iu5 e5 chui2-te7, goa2 kau3 Tan5 Chiau3-tiong5 in tau e5 si5, khoaN3 tioh8 1 te3 tin5-i2-a2 teng2-bin7 u7 1 e5 chui2-te7, sim-lai7 to7 kam2-kak chiok thiaN3 e5. Goa2 bo5 ka7 Tan5 Chiau3-tiong5 kong2, ma7 bo5 ka7 soa2 tin2-tang7. Chin choe7 tai7-chi3, goa2 su-iau3 1 e5 lang5 khi3 seng5-tam, tong5-si5 khi3 chau2-chhoe7 pau-khoah goa2, A-hoa5 e5 peng5-iu2 long2 bo5 liau2-kai2 e5 A-hoa5 e5 leng7-goa7 1 e5 se3-kai3.

Goa2 ma7 kho2-lu7 koe3, goa2 an2-ne pai3-hong2 A-hoa5 e5 peng5-iu2, e7 hou7 in chin ma5-hoan5 boe7?  Sou2-i2, goa2 to7 chin than2-peh8 ka7 Tan5 Chiau3-tiong5 kong2, goa2 siuN7 beh an3 i hia chai-iaN2 e5, si7 A-hoa5 pang-chan7 choh-sit-lang5 e5 pou7-hun7, A-hoa5 kap in tau3-tin7 e5 kam2-cheng5.

Ti7 goa2 e5 in3-siong2 lai7-toe2, Tan5 Chiau3-tiong5 si7 1 ui7 chin seng5-sek8, chin un2-teng7 e5 choh-sit-lang5, i u7 tok8-lip8 su-kho2 kap phoan3-toan7 e5 leng5-lek8.  Chun2 kong2 i ku7-choat8 goa2 e5 chhai2-hong2, goa2 e7 chun-tiong7 i e5 koat-teng7.  Goa2 ka7 hong2-mng7 e5 goan5-chek ka7 kong2 liau2-au7, i kong2 i chin hoaN-hi2 kap goa2 kong2 A-hoa5 e5 tai7-chi3. Bo5-tiaN7 tui3 1 koa2 lang5 lai5 kong2, Tan5 Chiau3-tiong5 e5 oe7 thiaN khi2-lai5 peh8-chiaN2 bo5-bi7. M7-koh tui3 goa2 lai5 kong2, che chin tiong7-iau3.

Goa2 tiam7-tiam7-a2 thiaN i kong2, ti7 peng5-hoan5 e5 biau5-sia2 lai7-toe2, goa2 khoaN3 tioh8 goa2 chau2-chhoe7 e5 hong-hiong3, to7 ka2-na2 i2-keng koh khoaN3 tioh8 1 e5 chin khong3-khoah, chhiong-boan2 loe7-ham5 bi2-le7 e5 se3-kai3.

Tan5 Chiau3-tiong5 kong2 1 koa2 A-hoa5 kap i cho3-hoe2 tho2-lun7 bin5-chu2 un7-tong7, long5-bin5 un7-tong7 e5 1-koa2 tai7-chi3. Ma7 u7 kong2 tioh8 A-hoa5 toa3 tiam3 chia, koh kap i cho3-hoe2 khi3 koe2-chi2-hng5 choh-sit e5 cheng5-heng5. I kong2 tioh8, A-hoa5 kap i cho3-hoe2 khi3 Pin5-tong ban2 sek-khia.

Chit pou7-hun7 chin khip-in2 goa2. I kong2, i ti7 Pin5-tong chou 1 te3 sek-khia-hng5, hia tu2-ho2 ti7 loh8-soaN-hong khau2, hong chhoe lai5 chin song2-khoai3. M7-koh thau3-cha2 9 tiam 10 tiam cho2-iu7 bo5 hong, ji5-chhiaN2 jit8-thau5 chiaN5 ok-tok8, chit toaN7 si5-kan chin phaiN2 tong3, kun-pun2 to7 bo5 hoat-tou7 choh-sit, i to7 ka7 teng7-cho3 hioh-khun3 si5-kan. Thong-siong5, i phau3-te5, ti7 hu7-kin7 choh-sit e5 lang5 long2 cho3-hoe2 lai5 phau3-te5 khai-kang2. A-hoa5 to7 tiam3 hia kong2 bin5-chu2 un7-tong7. 

Goa2 thiaN tioh8 loh8-soaN-hong e5 si5, goa2 hou7 chit e5 bi2-le7 e5 gi2-su5 khip-in2 khi3. Goa2 bo5 ka7 chhah oe7, i ke3-siok8 kong2, loh8-soaN-hong si7 an3 Tiong-iong soaN-meh8 chhoe koe3-lai5, an3 Gi5-lan5 hia 1 lou7 chhoe koe3-lai5. Goa2 thiaN kau3 chia, to7 chin siuN7 beh khi3 khoaN3. Goa2 iu5-goan5 bo5 phah-tng7 i e5 oe7. Goa2 bat kui2 lo7 kai2 an3 Tai5-pak chhut-hoat, che7 hui-heng5-ki khi3 Hoe2-sio-to2 chhai2-hong2 cheng3-ti7-hoan7, an3 Tai5-pak poe khi3 Hoa-lian, goa2 long2 e7 ka7 bin7 tah ti7 thang-a2, khoaN3 e7-te2 koan5-koan5, bi2-le7 e5 soaN-nia2. Goa2 chin kah-i3 tng5-tng5-tng5 khoaN3 bo5 lang5-iaN2 e5 tiong-iong soaN-meh8, goa2 bat ka7 sia2 jip8-khi3 sio2-soat lai7-toe2.

Chit chun7 ui7 A-hoa5 lai5 cho3 tai7-chi3, i3-goa7 lai5 hoat-hian7 A-hoa5, loh8-soaN-hong kap tiong-iong soaN-meh8 e5 koan-he7. Goa2 teh siuN7, hit koa2 an3 Gi5-lan5 Lim5 Gi7-hiong5 ku7-chhu3 chhoe lai5 e5 hong, keng-koe3 tiong-iong soaN-meh8, ti7 Pin5-tong loh8-soaN-hong khau2 chhoe loh8-lai5, A-hoa5, Tan5 Chiau3-tiong5 kap ki5-tha e5 choh- sit-lang5 tiam3 loh8-soaN-hong lai7-toe2 teh kang-chok. Nau2-hai2 tiong siam2 koe3 1 e5 siuN7-hoat, goa2 siuN7 beh khi3 loh8-soaN-hong e7-kha e5 sek-khia-hng5, khi3 khoaN3 hia e5 chhan5-hng5, soaN kap chui2, khi3 khoaN3 hou7 toa7-hou7 chhiong phaiN2 e5 sek-khia-hng5.

Goa2 ka7 chit e5 siuN7-hoat khng3 tiam3 thau5-khak lai7, iu5-goan5 bo5 phah-tng7 Tan5 Chiau3-tiong5 e5 oe7, tiam7-tiam7-a2 thiaN i kong2. Ah! Kan-taN thiaN i kong2 tioh8 A-hoa5 e5 tai7-chi3 to7 i2-keng kam2-kak chin hoaN-hi2, sim-koaN phi7-phok8-chhaiN2, siuN7 kong2 koh u7 khah toa7 e5 po2-chong ti7 thau5-cheng5 tan2, tan2 goa2 khi3 chau2-chhoe7.

Sui-jian5, m7-koan2 goa2 che7 leh iah si7 khia7 leh, bo5-si5 bo5-khek, ui7 tioh8 A-hoa5 e5 si2 lai5 kan-khou2. M7-koh ti7 chit chun7, to7 ka2-na2 hoat-hian7 kam-tiN e5 choaN5-chui2, it-tit8 bun3 chhut-lai5, goa2 pian3-cho3 siong7 hong5 theng2-seng7 e5 kou-kiaN2, hiang2-siu7 chit khoan2 chiah sui2 e5 bi2-kam2.

Tan5 Chiau3-tiong5 koh kong2 i kap A-hoa5 khi3 ban2 sek-khia e5 keng-koe3. In thau3-cha2 an3 A-lian5 chhu3-nih chhut-hoat, sai2-chhia kau3 Pin5-tong. I na2 kong2 koh na2 bou5-hong2 A-hoa5 kng kui lang2 e5 sek-khia kiaN5-lou7 e5 heng5; chhui3-khi2-kin ka7 an5-an5, khiau-ku khiau-ku, kiaN5 boe7 siaN2 un2.

Choh-sit-lang5 u7 choh-sit-lang5 e5 hak8-bun7 kap pun2-teng2, cheng3-chhan5 kiam cheng3 koe2-chi2 kap chhai3-se. Mui2 1 chiong2 long5-chok-but8 an3 ia7-cheng2 kau3 chhai2-siu, long2 si7 hak8-bun7. Kan-taN kong2 ban2 sek-khia to7 ho2, ai3 iong7 to2 1 chhiu2 phong5 sek-khia? Chhiu2 e5 chu-se3, ai3 iong7 to2 1 ki chhiu2 giah8 ka-to? Chian2 siaN2-mih sou2-chai7? Ai3 iong7 goa7 choe7 lat8? Che long2 si7 hak8-bun7.

Leng7-goa7, ban2 loh8-lai5 e5 sek-khia beh an2-choaN2 chng-siuN, ma7 si7 kang-hu. Tan5 Chiau3-tiong5 kong2: "A-hoa5 boe7-hiau2 ban2, ma7 boe7-hiau2 chng, i koh jiat8-sim beh the2-giam7 long5-bin5 e5 thong3-khou2, to7 kan-taN e7-tang3 phaiN7 sek7-kia e5 lang2-a2."

"I to7 nge7 an2-ne 1 lang2 1 lang2 aiN7, kiN-a2 e5 lang5 khoaN3 tioh8 i chit e5 khoan2 to7 mng7 goa2 kong2 na2 e7 chhoe7 1 e5 chiah boe7-hiau2 choh-sit e5 siau3-lian5-lang5?"Goa2 to7 ka7 in kong2: "A-hoa5 kong2 beh lai5 the2-giam7 choh-sit-lang5 e5 kan-khou2, goa2 to7 chhoa7 i lai5 the2-giam7." 

Tiong-tau3-tng3 chin kan2-tan, to7 si7 chiah mi7. Tan5 Chiau3-tiong5 an3 chhu3-nih chah mi7 lai5, koh u7 in bou2 chha2 e5 chhoan-chhai3 kap bah-si, in to7 an3 khe-a2 lai5 iuN2-chui2 chu2 mi7, mi7 chu2 sek8 e5 si5 chiah ka7 chha2-chhai3 bah-si lok loh8-khi3. I kap A-hoa5 1 lang5 toe2 1 oaN2, phang5 khi2-lai5 chiah8. Tiong-tau3 koe3 liau2-au7, e7-pou ke3-siok8 choh-sit.

"Hia tak8 kang e7-pou long2 e7 loh8-hou7, lui5-kong sih-nah chhiang7-chhiang7-kun2. Tan5-lui2-kong e5 si5, goa2 to7 kin2 kio3 A-hoa5 chau2 khi3 kang-liau5 bih. U7 1 kai2 ban2 kah chhun 2 pai5, gun2 to7 ak ho7u toa3 hia ke3-siok8 ban2 sek-khia." 

"Ku7-ni5 1 tiuN5 toa7-hou7, ka7 sek-khia hng5 long2 chhiang5 tiau7, lian5 kang-liau5 lai7-toe2 phau3-te5 e5 te5-ku7 long2 chhiang5 liau2-liau2. Chit tiuN5 toa7-hou7 ka7 koe2-chi2-hng5 long2 chhiong kah li7-li7-li7, goa2 e5 sim long2 sui5 khi3. Ka-chai3, toa7-hou7 lai5 chin3-cheng5, A-hoa5 ka7 goa2 tau3-saN-kang ke ban2 koa2, na7 bo5, sun2-sit koh kah toa7. Toa7-hou7 liau2-au7, A-hoa5 kha3 tian7-oe7 hou7 goa2, goa2 ka7 i kong2, long2 bo5 liau2-liau2 a! Li2 m7-bian2 lai5 tau-saN-kang ban2 a!

Chit tiuN5 toa7-chui2 liau2-au7, i tiam3 chia bo 5tai7-chi3 thang cho3, to7 khi3 Kah-sian, ti7 Kah-sian hia cho3 kah chin khi2-pong7. U7 1 kai2, tng2-lai5 ka7 goa2 kong2, Kah-sian hia e5 lang5 si7 goa7-ni7-a2 jiat8-cheng5. I iah boe7 kiaN5 jip8 lai5 chhu3-nih, to7 toa3 mng5-khau2 toa7-siaN teh hoah, kong2 long2 boe7 theng5."

Tan5 Chiau3-tiong5 na2 kong2, koh siuN7 tioh8 au7-tiaN5 kang-ku7-sek lai7 u7 ban2 sek-khia e5 kang-ku7, i chau2 khi3 theh8 1 kha tek8-lang2-a2. Tek8-lang2-a2 teng2 pak8 chhou-chhou e5 soh-a2. KhoaN3 tioh8 chit kha tek8-lang2-a2, siuN7 tioh8 A-hoa5 chin chiah8-lat8 phaiN7 leh e5 iuN7, chhou-soh-a2 teng2 bo5-tiaN7 iah u7 A-hoa5 e5 koaN7-chui2!

"I toa3 chia e5 si5-chun7, u7-si5-a2 ma7 e7 ka7 goa2 cheng2-li2 mng5-kha-khau2 e5 sek-khia, iong7 ti5-thau5 tu5-chhau2."

Goa2 toe3 leh Tan5 Chiau3-tiong5 au7-piah, khi3 khoaN3 thau5-cheng5 tiaN5 e5 sek-khia. Kui2 chang5-a2 sek-khia to7 chhan-chhiuN7 tiat8-piat8 soan2 chhut-lai5 e5 chhiu7-chai, chhah ti7 thau5-cheng5 tiaN5 e5 hoe-chhau2 tiong-ng. Ka7 hng7-hng7 loh8-soaN-hong e5 ki3-ek, poah 1 koa2 cheng3 ti7 chhu3-nih.

Gun2 koh tng2-lai5 te5-toh-a2 piN-a2 che7 loh8-lai5, ke3-siok8 kong2. Bi-bi-a2 hong an3 teng5-a2-kha teng2 e5 chioh8-mi7-hia kap chhiuN5-ui5-a2 tiong-kan chhoe koe3-lai5.  Che7 tiam3 chia to7 khoaN3 e7 tioh8 chhiuN5-a2 goa7-khau2 khong3-khoah e5 chhan5-hng5. Tan5 Chiau3-tiong5 chi2 au7-tiaN5 chhia-chhia loh8-khi3 hng7-hng7 e5 sou2-chai7 kong2, A-hoa5 tiaN7-tiaN7 toa3 hit te3 koe2-chi2-hng5 lai7 kap i khai-kang2, siaN2-mih long2 kong2, ji5-chhiaN2 long2 si7 che7 tiam3 kou3-teng7 1 chang5 leng5-keng2 chhiu7-kha. Ban2 1 koaN7 leng5-keng2, 2 e5 lang5 to7 che7 tiam3 chhiu7-a2 kha, na2 peh leng5-keng2, na2 chiah8, na2 khai-kang2.

"I to7 si7 ti7 hit chang5 leng5-keng2 chhiu7 e7-kha ka7 goa2 kong2, kian3-gi7 goa2 moa5-ni5 chhut-lai5 soan2 koan7-gi7-oan5, kio3 goa2 iong7 Tai5-tok8 cho3 cheng3-kian3. I e5 siuN7-hoat si7, ka7 gun2 e5 cheng3-kian3 kong2 hou7 TeN7 Lam5-iong5 thiaN, TeN7 Lam5-iong5 chu2-tiuN Tai5-tok8, chhiaN2 i chan3-chou7 10 ban7 khou e5 keng7-soan2 keng-hui3. Chit chun7, in 2 e5 long2 sio si2 a!"

Tan5 Chiau3-tiong5 peng7 bo5 kah-i3 chham-soan2, i kam2-kak chham-soan2 liau2-au7, lang5 to7 e7 kai2-pian3, he si7 bo5 hoat-tou7 phiah-bian2 e5. Soan2 tiau5 i2-au7, it-teng7 u7 chin choe7 bo5 hoat-tou7 boai3 khi3 eng3-hu3 e5 tai7-chi3. I tong3-soan2 hiong-bin5 tai7-piau2, si7 kiN-a2 e5 peng5-iu2 nge7-thoa e5. I tiaN7-tiaN7 kong2 chit lim7 cho3 liau2-au7, to7 boai3 koh soan2 a. M7-koh kap A-hoa5 u7 koan e5 tai7-chi3, i beh theh8-chhut-lai5 ka7 goa2 kong2.

Ti7 leng5-keng2 chhiu7-kha kong2-oe7, si7 i kap A-hoa5 tau3-tin7 e5 si5, in3-siong2 chin chhim e5 1 hang7, ji5-chhiaN2 koh kong2 koe3 TeN7 Lam4-iong4. Goa2 teh siuN7, in ti7 leng5-keng2 chhiu7-kha, na2 chiah8 leng5-keng2, na7 khai-kang2, kam2-kak chin sui2. Goa2 to7 ka7 Tan5 Chiau3-tiong5 kong2: "Li2 chhoa7 goa2 khi3 khoaN3 hit chang5 leng5-keng2 chhiu7."

Tan5 Chiau3-tiong5 kong2: "Chit chun7 iah siuN loah8. Tan2 jit8-thau5 loh8-soaN chiah lai5 khi3 khah boe7 loah8." 

I 1 kong2, goa2 chiah chu3-i3 tioh8 chit chun7 jit8-thau5 tng iam7, che7 tiam3 teng5-a2-kha, bo5 siuN7 tioh8 chhiah-iaN7-iaN7 e5 jit8-thau5 e7-kha, chhan5-hng5 chiaN5 loah8. Goa2 hoat-kak, choh-sit-lang5 tui3 si5-sin5, un-tou7 pian3-hoa3 chiang2-ak kah chin ho2-se3.

Beh am3-a2 e5 si5, Tan5 Chiau3-tiong5 ka7 goa2 kong2: "Goa2 chhoa7 li2 lai5-khi3 koe2-chi2-hng5."

Goa2 peh khi2-lai5 to7 chhoan5 beh kiaN5. M7-koh i soah bo5 chun2-pi7 beh chau2 e5 khoan2. Goa2 tng giau-gi5, i poeh khui teng5-a2-kha lai7 e5 mih8-kiaN7, ka7 ou-tou2-bai2 sak chhut-lai5. Goa2 ka7 kong2: "KiaN5-lou7 khi3 to7 ho2 a! Goa2 m7 kiaN kiaN5-lou7, na2 kiaN5 na2 khoaN3 hong-keng2 ma7 boe7-bai2!"

"Chin hng7 neh! Lai5-hoe5 na7 long2 iong7 kiaN5 e5, to7 e7 boe7-hu3 chiah8 am3-tng3."

Che7 i e5 ou-tou2-bai2, ti7 chhan5-hng5 lai7-toe2 leh chau2, khong3-khoah e5 chhan5-hng5 lai7, si3-koe3 long2 u7 choh-sit-lang5 bo5-eng5 cheng3-choh e5 heng5-iaN2. Teng2 pian3 khoaN3 koe3 1 koa2 oe7 chhan5-hng5 e5 tou5, chit chun7 ka-ki7 khia7 tiam3 bi2-le7 e5 cheng5-keng2 lai7, bo5 hoat-tou7 ka7 hian7-sit8 e5 kong-keng2 kap mia5-oe7 lai5 cho3 pi2-pheng7. Kan-taN oan3-than3 chai5-hoa5 bo5-kau3 hia5, bo5 hoat-tou7 ka7 chit khoan2 chiah sui2 e5 kong-keng2 iong7 kok chiong2 hong-sek ka7 piN3-choe3 eng2-oan2 e5 ki3-ek.

Tan5 Chiau3-tiong5 ka7 ou-tou2-bai2 theng5 loh8-lai5, goa2 m7 chai-iaN2 to2 1 khu chiah si7 i e5 koe2-chi2-hng5?  Tan2 i ka7 chhia theng5 ho2-se3, toe3 i au7-piah kiaN5, chiah chai-iaN2 to3-peng5 chit te3 chiah si7 gun2 e5 bok8-phiau. Koe2-chi2-hng5 e5 si3-khou-lian3-tng2 long2 ui5 thih-soaN3-bang7-a2.

KhoaN3 he7 1 ki 1 ki chiam-chiam koh chhak8-chhak8 e5 chhih, A-hoa5 chu7-hun5 e5 si5 to7 phak tiam3 chiam-chiam e5 chhih seN kah bat8-bat8-bat8 e5 thih-soaN3-bang7-a2 teng2. Teng2 pian3, i lai5 chia choh-sit m7 chai goa7 choe7 kai2, kap Tan5 Chiau3-tiong5 kong2 li2-siong2 kap cheng3-kian3, siang2 chai-iaN2 thih-soaN3-bang7-a2 ma7 e7 chiaN5-cho3 i si2-bong5 e5 tou5 lai7-toe2 ki5-tiong e5 1 pou7-hun7.

I2-keng pha-hng e5 koe2-chi2-hng5, chap8-chhau2 seN kah moa5 si3-koe3. KiaN5 bo5 loa7-hng7 to7 kiaN5 kau3 1 chang5 hioh8-a2 bat8-bat8 e5 leng5-keng2 chhiu7. Tan5 Chiau3-tiong5 na2 pi2 na2 hoah kong2: "To7 si7 chit chang5."

Liau2-au7 koh pi2 chhiu7-a2-kin e5 pou7-hun7 kong2: "Gun2 to7 long2 che7 tiam3 chia khai-kang2."

I koh ban2 1 le chhiu7-oe, che7 toa3 chhiu7-kin teng2-bin7, liau2-au7 koh ka7 chhiu7-oe tan3 toa3 thou5-kha, kong2: "Gun2 to7 an2-ne ban2 1 koaN7 leng5-keng2, i to7 che7 tiam3 goa2 kiN-a2, gun2 1 peng5 peh leng5-keng2 lai5 chiah8, 1 peng5 khai-kang2, siaN2-mih long2 kong2. Chit chun7 iah bo5 leng5-keng2 thang chiah8."

I koh kong2: "Ui7 siaN2-mih e7 che7 tiam3 chia?  Chit chang5 leng5-keng2 seN kah tiat8-piat8 toa7-chang5, thou5-kha tu2-ho2 koh u7 tek8-a2 ki. I to7-si7 tiam3 chia ka7 goa2 kong2, kio3 goa2 chhut-lai5 soan2 koan7-gi7-oan5 thoan5-po3 Tai5-tok8 li2-liam7, i beh chhoa7 goa2 khi3 ka7 Nailong bou7-khoan2, chit chun7 2 e5 lang5 long2 sio si2 a!"

Thou5-kha hit toaN7 tek8-a2-ki i2-keng kap thou5 kap cho3-hoe2, piau2-bin7 chiaN5 kut8. Goa2 teh siuN7, i2-au7, A-hoa5 ki3-liam7-koan2 seng5-lip8 beh khng3 i e ui5-but8 e5 si5, chit toaN7 tek8-a2-ki boe7-sai2 ka7 ou2-khi2-lai5 khng3 tiam3 ki3-liam7-koan2.  I sek-hap8 lau5 tiam3 chia.

"U7-tang-si5-a2, choh-sit hioh-khun3 e5 si5, goa2 to7 che7 tiam3 i2-a,2 hit te3 i2-a2 iah ti7 chia."

I na2 kong2 na2 chhoa7 goa2 oat hiong3 chiaN3-peng5 e5 chhiu7-na5-a2 lai7. Goa2 khoaN3 tioh8 1 te3 ku7 i2-a2, phaiN2-khi3, tiam7-tiam7 khia7 ti7 chhiu7-na5-a2 kha.

"Goa2 na7 thiam2-a to7 lai5 chia che7 tiam3 i2-a2 thiaN i kong2-oe7, i e5 oe7 eng2-oan2 kong2 boe7 soah. I chu7 lam5 kau3 pak si3-koe3 chau2, siaN2-mih khong3-cheng long2 khi3 chham-ka, beh khi3 chin3-cheng5, iah si7 tng2-lai5 liau2-au7, i long2 e7 ka7 goa22 kong2."

Goa2 mng7 Tan5 Chiau3-tiong5: "I kong2-oe7 e5 si5 che7 tiam3 tah?" Goa2 teh siuN7, m7 chai A-hoa5 che7 tiam3 hu7-kin7 e5 to2-ui7? Iah si7 si3-koe3 chhin3-chhai2 che7?

Tan5 Chiau3-tiong5 giah8-thau5 chi2 kiN-a2 e5 chhiu7-a2 kong2: "I to7 tiam3 chhiu7-a2 teng2 e5 tiau3-chhng5."

Chhiu7-oe teng2-bin7 iah khoaN3 e7 tioh8 kui2 tiau5-a2 sui5 loh8-lai5, sang-sang noa7-noa7 e5 soh-a2. Tan5 Chiau3-tiong5 khoaN3 khoaN3 e5 koh kong2: "Tiau3-chhng5 phaiN2 khi3 a. A-hoa5 teng2 pian3 to7 to2 tiam3 hit teng2-bin7, thau5 oai koe3-lai5 kap goa2 kong2-oe7."

Koa3 tiau3-chhng5 e5 chhiu7-oe chiaN3-peng5 bo5 loa7 hng7 e5 sou2-chai7, to7 si7 thih-soaN3-bang7-a2 khou khi2-lai5 e5 chhiuN5-ui5-a2. An3 chia e7-tang3 khoaN3 tioh8 thih-soaN3-bang7-a2 goa7-khau2 e5 chhan5-hng5. Goa2 chiok thong3-hun7 519 hit kang chong2-tok-hu2 thau5-cheng5 e5 tin3-pok8 pou7-tui7, thong3-hun7 hit koa2 chou2-gai7 ho5-peng5 bin5-chiong3 e5 thih-soaN3 bang7-a2.

Hit kang e5 thih-soaN3-bang7 si7 bo5 kho2-leng5 thiah tiau7 e5, chit e5 bo5 kho2-leng5, to7 koat-teng7 A-hoa5 iong7 si2 lai5 hu3-chhut heng5-tong7. M7-koh, goa2 beh an2-choaN2 lai5 tui3-thai7 hit e5 boai3 piau2-si7 sin-hun7 e5 lang5 sou2 thoan5 lai5 e5 siau-sit?

"Beng5 chai-iaN2 khi3 si2, sia7-hoe7 iah si7 kang7-khoan2, Kok-bin5-tong2 iah si7 boe7 to2, beh tui-kiu5 e5 tui-kiu5 boe7 tioh8, to7 iong7 si2 khi3 tui-kiu5."

KiaN5 chhut koe2-chi2-hng5, Tan5 Chiau3-tiong5 sin-khu aN3 loh8-lai5 khoaN3 chhau2-pou lai7, kong2: "U7 choa5."

Goa2 kiaN 1 tio5 kong2: "Na2 e7 u7 choa5?"

Tan5 Chiau3-tiong5 kong2:"U7 ou, chng-kha choa5 chin choe7."

Goa2 kiaN kah beh si2, to7 mng7 i: "Li2 e5 koe2-chi2-hng5 lai7-toe2 tiaN7-tiaN7 u7 choa5?"

"Koe2-chi2-hng5 lai7-toe2 u7 chin choe7 choa5, na7 ka7 goa2 kiaN tioh8, goa2 to7 ka7 phah. U7 1 kai2, u7 1 boe2 chiok toa7-boe2 e5 choa5, pin7-toaN7 pin7-toaN7 to2 tiam3 hia, goa2 to7 iong7 chioh8-thau5 tan3 i piN-a2 kio3 i chau2."

"I kam2 u7 chau2 khi3?"

"Chau2 khi3 a, i bo5 ka7 goa2 heh-kiaN, goa2 to7 bo5 ka7 phah."

Choh-sit-lang5 kap khiong2-pou3 e5 tong7-but8, hit khoan2 chu7-jian5 e5 koan-he7, goa2 kam2-kak chin chhu3-bi7. Che ma7 hou7 goa2 siuN7 tioh8 bin5-chu2 cheng3-ti7, ho5-peng5 kai2-kek kap pok8-lek8 lou7-soaN3 e5 koan-he7. Goa2 ma7 siuN7 beh iong7 chong-kau3 e5 kak-tou7 lai5 liau2-kai2 chit e5 kou3-su7 e5 keng3-kai3.

Beh tng2-khi3 e5 si5, giah8-thau5 khoaN3, jit8-thau5 tng leh loh8-soaN, khong3-khoah e5 chhan5-hng5, hng7-hng7 e5 sou2-chai7 u7 lang5 teh sio tiu5-chhau2, sio tiu5-chhau2 chheng3 khi2-lai5 e5 ou-ian ti7 khong-tiong soaN3 khui.

519 hit kang, gun2 kiaN5 kau3 chong2-tok-hu2 thau5-cheng5, m7 chai tui7-ngou2 thau5-cheng5 hoat-seng siaN2-mih tai7-chi3, thiaN chi2-hui he7-thong2 kio3 gun2 tiam3 hou7 hou7 ak kah tam5-kou5-kou5 e5 thou5-kha che7 loh8-lai5.

Gun2 che7 loh8-lai5 e5 si5, khi3-hun chiaN5 kin2-tiuN, khoaN3 tioh8 thau5-cheng5 u7 ou-ian hiong3 thiN-teng2 chheng3 khi2-lih, khok-toa7, gun2 keh-si7 tin3-pok8 pou7-tui7 teh pang3 ga3-suh, tak8-ke theh8 chhiu2-kin-a2 kham3 phiN7-khang. M7-koh, ou-ian chheng3 koe3-lai5 e5 si5, goa2 sou2 phiN7 tioh8 e5, bo5 seng5 ga3-suh e5 bi7, tian-to2 u7 1 koa2 chhau3-hoe2-ta bi7, siuN7 long2 bo5. Bo5 loa7-ku2 to7 thiaN tioh8 lang5 hoah kong2: "U7 lang5 chu7-hun5!" Bo5 loa7-ku2 koh thiaN lang5 hoah kong2: "A-hoa5 chu7-hun5!"

Ti7 chun-siu2 heng5-tong7 ki2-lut8 "Tiam7-cheng7, bo5 kong2-oe7" e5 cheng5-hong2 ha7, tui3 chit e5 tut8-hoat e5 chong7-hong2, tak8-ke long2 chiap-siu7 chi2-hui he7-thong2 e5 chi2-si7, boe7-tang3 chhin3-chhai2 soa2-ui7. U7 lang5 teh ioh: "Si7 m7 si7 Ng5 Hoa5?" M7-koh siau-sit chin kin2 to7 koh thoan5 koe3-lai5: "Si7 Chiam Ek-hoa5, Ko-hiong5-koan7 Long5-koan5-hoe7 e5 Chiam Ek-hoa5!"

Hu7-kin7 kap Chiam Ek-hoa5 sek8-sai7 e5 tong2-kang, u7 e5 bin7-sek choan5-pian3, u7 e5 lim2 leh, kui e5 bin7 kap kui seng-khu e5 bah long2 teh chun3. I2 goa2 tui3 Chiam Ek-hoa5 e5 liau2-kai2, i chin-chiaN3 e7 cho3 chhut chit khoan2 tai7-chi3.

Hit kang, an3 Tan5 Oan2-chin ti7 Su7-lim5 hui3-ho5-to7 chhut-hian7 liau2-au7, goa2 to7 chiaN5-cho3 po2-hou7 i e5 1 hun7-chu2, it-tit8 toe3 leh i chiaN3-peng5. Kui e5 iu5-heng5 e5 koe3-teng5 tiong, goa2 chin7-liong7 phiah-bian2 kap i kong2-oe7. Chit e5 si5-chun7, goa2 kan2-tan ka7 Oan2-chin siau3-kai3 Chiam Ek-hoa5 chit ui7 ki-chan5 e5 tong2-kang. Goan5-pun2 gun2 pai5 tiam3 au7-piah e5 hu7-lu2-tui5, chhong2-chhong2 pong7-pong7 soa2 hiong3 thau5-cheng5 khi3. Koh u7 1 koa2 tong2-kang an3 au7-piah mouh mi5-phoe7 lai5, chau2 khi3 thau5-cheng5 phah-hoe2.

Tiam3 chong2-tok-hu2 thau5-cheng5, tam5-kou5-kou5 e5 thou5-kha teng2-bin7 che7 loai3, khoaN3 tioh8 thau5-cheng5 hng7-hng7 hiong3 thiN-teng2 chhiong khi2-lih e5 ou-ian, hit si5 goa2 m7 chai-iaN2 ou-ian si7 siaN2-hoe3. Che chiaN5-choe3 goa2 1-si3-lang5 e5 thong3-khou2.

Hian7-tiuN5 u7 goa2 sek8-sai7 e5 lang5 chu7-hun5, hit e5 si5-chun7, goa2 siaN2-mih long2 m7 chai, bo5 pi-siong ma7 bo5 hiong3 hi-seng e5 lang5 kiaN5-le2, che chiaN5-cho3 goa2 eng2-oan2 e5 thong3-khou2. Hit e5 si5-chun7, goa22 sin7-chi3 m7 chai-iaN2, ti7 ou-ian chheng3 khi2-lai5 chin3-cheng5, tin3-pok8 pou7-tui7 i2-keng hiong3 ho5-peng5 e5 kun5-chiong3 phun3-chui2, in2-khi3 thau5-cheng5 e5 kun5-chiong3 si3-koe3 loan7-chong5. Goa2 m7 chai-iaN2 u7 thih-soaN3-bang5. Hiong3 thiN-teng2 chheng3 khi2-lih e5 ou-ian, goa2 ti7 A-hoa5 bat lai5 chia choh-sit e5 lam5 Tai5-oan5 chhan5-nih koh 1 kai2 khoaN3 tioh8.

Goa2 ai3 khi3 seng5-tam, bo5-lun7 kiaN5 kah to2, chau2 khi3 to2-ui7 long2 e7 khoaN3 tioh8 kap A-hoa5 u7 koan e5 tai7-chi3. Tan5 Chiau3-tiong5 e5 ou-tou2-bai2 chai3 goa2, keng-koe3 chhan5-hng5, keng-koe3 iah teh choh-sit e5 ang-a2-bou2, keng-koe3 sio-loah8, ang5-ang5 teh sio e5 tiu5-chhau2, tiu5-chhau2 teh sio ma7 e7 u7 sio-loah8 thng3 tioh8 e5 kam2-kak.

A-hoa5 an3 tiam2-hoe2 kau3 sio si2, thiaN kong2 kan-taN 3 hun-cheng nia7-tiaN7. Lan2 na2 e7-tang3 lim2-siu7 i sio-si2 e5 thong3-khou2?  He m7 si7 3 hun-cheng e5 bun7-toe5.  Choat8-tui3 m7 si7 te2-te2 si5-kan to7 koe3-khi3 a.

Goa2 bat mng7 1 e5 chin kah-i3 peh-soaN, cho3 sia7-hoe7 hok8-bu7 m7-koh m7-bat teh chhap cheng3-ti7 e5 siau3-lian5-lang5: "Iong7 khi3-iu5 sio si2 si7 siaN2-mih kam2-kak?"

I siuN7 to bo5 siuN7 ka7 goa2 in3 kong2: "To7 ka2-na2 ka7 1 boe2 oah8-hi5 tan3 loh8 iu5 lai7-toe2 chiN3."

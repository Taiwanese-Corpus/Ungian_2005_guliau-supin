
Goa2 Siong7 Siau3-liam7 e5 Lang5
TiuN Chi3-jiu5
Ang5 It-hong u7 chit8 tiau5 koa chhiuN3 kong2,  “goa2 sim-lai7 su-bou7 e5 lang5, li2 choaN2-iuN7 li7-khui gun2 e5 sin-piN------.”Tng mui2-1-pai2 thiaN tioh8 chit tiau5 koa e5 si5, hiong5-hiong5 ti7 sim-koaN-a2-te2 tioh8 kam2-kak sng-kam-tiN-a2 sng-kam-tiN! Sng..e5 si7 a-pah li2 i2-keng khi3 cho3 “sian” louh! TiN..e5 si7 gun2 a-pah eng2-oan2 long2 oah8 ti7 goa2 e5 sim-lai7-tau2-te2. Gun2 a-pah si7 goa2 siong7-kai3 siau3-liam7 e5 lang5 lah!
1984 ni5 tu2 khai-si2 e5 si5, a-pah e5 sin-the2 chiu7 chin-bai2 chin-bai2, tiaN7-tiaN7 ai3 khi3 hou7 i-seng khoaN3, chu3-sia7, theh8 ioh8-a2. Pun2-lai5 tioh8 san2-thio san2-thio e5 sin-chai5, in-ui7 phoa3-peN7 soa3 lu2-lai5 lu2-san2, khoaN3-tioh8 sit8-chai7 si7 kan-khou2 ti7 sim-lai7, bo5 kong2 bo5 lang5 chai. Koe3 bo5 goa7 ku2, a-pah soa3 bin7-sek ng5-phi-phi, goa2 koaN2-kin2 ka7 i sang3 khi3 Oan5-lim5 1 keng peN7-iN7 cho3 kiam2-cha. Au7--lai5 i-seng bin7-sek bo5 kai3 ho2-khoaN3 tui3 lai7-te2 kiaN5--chhut--lai5, ka7 goa2 kong2, “bai2 siau-sit, lin2 lau7-pe7 si7 gam5-cheng3 boe2-ki5, chin gui5-hiam2--lah.” ThiaN-liau2-au7 e5 si5-chun7, chhin-chhiuN7 se3-kai3 boat8-jit8 hit-1-poaN, ma7 koh chhiuN7 hou7 lui5-kong phah--tioh8 kang7-khoan2, soa3 kui-e5-lang5 gang7-gang7 gong7-gong7--khi3. Chu7 an2-ne thau3-me5 che7 hoe2-chhia koh sang3 a-pah khi3 Tai5-pak cho3 khah siong5-se3 e5 kiam2-cha. Tng bu2-long7 kui-me5 kui-chit8 liau2-au7, i-seng ma7 si7 kong2 siang7-khoan2 e5 oe7. Ai3! kiam2-chhai2 si7 ThiN-kong-peh--a bak8-chiu chhang3-khi3-khng3, gun2 a-pah chiah gou7-chap8-goa7 nia5 neh, Li2 si7 beh ka7 i chio khi3 thiN-teng2 cho3 kiaN2-sai3, a2-si7 “cho3-sian” !
E7-ki3-tit goa2 se3-han3 e5 si5, goa2 long2 m7-bat hou7 gun2 a-pah hoan5-lo2--koe3, thak8 Kok-tiong it-ni5 e5 si5, a-pah mng7 goa2 kong2, li2 thak8 te7-kui2-pan..e5, goa2 ka7 i kong2”te7-it-pan..e5", a-pah kong2 “ho2, chin-ho2”, chu7 an2-ne kau3 saN-ni5 long2 thak8 te7-it-pan..e5, ia7 chiu7-si7 ”seng-hak8-pan..e5”. Kok-tiong pit-giap8 kho2 tioh8 Chiong-hoa3 ko-tiong, pa-pa hoaN-hi2 kah be7-kong2--tit. Gun2 tau u7 khah san3, tiaN7-tiaN7 to bi2-ang3-a2 long7-tin-tang, a-pah tu5 liau2 chhian-khou2 ban7-khou2 ui7 tioh8 pak-tou2 i2-goa7, koh ai3 beh hou7 goa2 kiau2 chheh-chiN5, tak8-kang cho3-kang cho3 kah saN-keN-poaN3-mi5. Tan2 kau3 ko-tiong pit-giap8 e5 si5, goa2 thau-thau-a2 khi3 po3-miaN5 kho2 kun-hau7, siuN7 kong2 thak8 kun-hau7 m7-bian2 kiau2 chheh-chiN5, a-pah ma7 bian2 koh ui7 tioh8 chheh-chiN5 ka7 lang5 chhun tng5-te2-chhiu2. Ti7 kun-tiong hok8-bu7 ji7-chap8-kui2-tang, chit-ma2 ia7 the3-ngou2--ah, m7-ku2 a-pah ma7 ti7 thiN-teng2 toa3 chap8-peh-tang-goa7 louh!
Gun2 a-pah chin gau5 kong2 Tai5-oan5-oe7, m7-na7 si7 siok8-gi2 , giat8-kiat-a2-oe7, a2-si7 Tai5-oan5-kou2 , i long2 u7 nng7-pou7-chhit--a. I na7-si7 iau2 koh ti7 teh, i chiu7-si7 goa2 1 pun2 oah8-ji7-tian2, ma7 si7 goa2 siong7-kai3-chan2 e5 lo2-su. TaN chit-ma2 goa2 i2-keng si7 3 e5 gin2-a2 e5 lau7-pe7--ah, thian-ha7 pe7-bu2-sim, tng kian3-na7 khoaN3-tioh8 gin2-a2 e5 si5, to e7 khi3 siuN7 tioh8 a-pah, kah na2 si7 chiok seng5 a-pah ti7 thiN-teng2 teh khoaN3--goa2 sio-siang5. Kiam2-chhai2 kong2 gin2-a2 si7 chit8-bin7 su-chhin-kiaN3, tui3 kiaN3 lai7-te2 sou2 khoaN3--tioh8..e5 si7 gun2 a-pah, m7-si7 goa2 neh!


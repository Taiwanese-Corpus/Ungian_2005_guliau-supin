Ng5 Hiong e5 Bak8-sai2
Lim5 Kim-thiau7
Kou3 Ng5 Hiong si7 Ku7-siaN5 Kau3-hoe7 choe3 chhou e5 sin3-chia2, chiu7-si7 khai-ki-chou2. 43 hoe3 e5 si5, in-ui7 sio2-ti7 ai3 ka7 lang5 thau khan gu5; sui-jian5 hiaN-ti7 hun-ki, iau2-ku2 lang5 beh khan i e5 gu5 tu2 siau3. Pun2-sin seN cho3 sio2 ki-kut, eng7 bu2-lek8 tong3 lang5 be7 tiau5, chiu7 siuN7 pou7 khi3 Ki5-au7 thiaN to7-li2, kho3 se-iuN5 lang5 e5 se3-thau5, keng-koe3 chit8-ni5 ku2 peng5-an.  A. D. 1872 ni5 chhoa7 Li2 Hiu Bok8-su lai5 siat kau3-hoe7 ti7 hian7-si5 e5 Ku7-siaN5; siaN5-lai7 Kia7-kha Koan-im-teng5 bio7 e5 to3-peng5 soe3 chit8 kham2 tiam3 chu7-chip8.  Hit-si5 ai3 kho3-se3 e5 lang5 chin che7 lai5 thiaN. Tang5-ni5 9 goeh8 15 jit8, chi2-u7 Ng5 Hiong chit8 lang5 nia2 se2-le2, ki5-thaN bo5 chit8-e5 u7 seng5-sit8 hoan2-hoe2 e5 sim, ti3-kau3 kau3-hoe7 bo5 ho2 beng5-bong7, be7 heng-ong7; tong3 bo5 5 ni5 chiu7 koaiN--khi2-lai5.
TaN Ng5 Hiong tak8 le2-pai3 tioh8 kiaN5-phou3 goa7 lou7 khi3 Ki5-au7, Lam5-a2-kheN, a2-si7 Hong7-soaN si3-ke3 le2-pai3; keng-koe3 27 ni5 ku2 bo5 ia3-sian7, bo5 pang3-soah. Chit chng e5 tiong-kan chi2-u7 i chit8 lang5 sin3 Chu2, m7-chai tu2-tioh8 loa7-che7 e5 khun2-tiok8 hui2-pong3; chin gau5 jim2-nai7, bo5 liah8 an2-ni cho3 kan-khou2.  Hoan2-tng2 it-seng sou2 be7 thang pang3-sim--e5 si7 Ku7-siaN5 bo5 lang5 beh than3 to7-li2, bou2 kiaN2 bo5 lang5 beh toe3 i e5 kha-pou7.
Te3-kok leng2-tai5 e5 si5, kiN3-na7 nia2 se2-le2 e5 sin3-tou5 pun chit8 ki thih-in3 e5 chhiam-a2 cho3 cheng3-ku3.  Ng5 Hiong lau5 bak8-sai2, in-ui7 i e5 kiaN2-sun m7 sin3 chiah bo5 thang tit-tioh8 chit e5 hok-khi3.  Leng2-tai5 au7 Kam Bok8-su si3-ke3 sun5-si7 sin3-tou5.  U7 chit8-jit8 kap Ng5 Leng5-kiat8 Sian-siN lai5 kau3 i e5 chhu3, kiN3 bin7 e5 si5 Ng5 Hiong tit8-tit8 hau2.  Bok8-su mng7 i kong2 hau2 mih8 tai7 ?  Chiu7 in3 kong2,  “Si7 goa2 chit e5 m7-chiaN5 lang5 iau2 ti7-teh lin2 chiah beh lai5 saN-kap chhoe7”, na7 bo5 chiu7 bok8-su e5 kha-pou7 be7 koh tah8 tioh8 chit e5 sou2-chai7. I2-au7 Ng5 Hiong e5 sin3-giong2 na2 chin3-pou7, siau3-liam7 i e5 kiaN-sun e5 cheng5 na2 chhiat, chiu7 eng7 chiong2-chiong2 e5 hoat-tou7 chiong2-le7, khou2-khng3 in tioh8 sin3 Chu2. Na7 hoaN-hi2 kap i khi3 le2-pai3 e5 lang5 chiu7 ka7 in tau3 chhoa7 gin2-na2, na7 m7 sun7-than3--e5 chiu7 kap in khah teng2-chin.
 
Kho2-sioh bo5 lang5 ai3 chiu7-kin7 kng, chi2-u7 te7-ji7 sim-pu7 kap te7-lak8 hau7-seN bat kap i khi3 chit8 poaN3 pai2.  Ng5 Hiong tak8 le2-pai3 cha2-khi2 boe7 chiah8-png7, te7-it cha2 chiu7 kau3 Lam5-a2-kheN le2-pai3-tng5.  Khah siong5 Le2-pai3-tng5 e5 mng5 boe7 khui, chiu7 ti7 mng5-khau2 thi5-khau3 lau5 bak8-sai2 ki5-kiu5 Siong7-te3 kiu3 i chit8 ke chhut si2 jip8 oah8.  Tng-si5 Ng5 Leng5-kiat8 Sian-siN-niu5 chhin-chhiat thai7-gu7, tak8 cha2-khi2 na7 chu2-sek8, chiu7 siuN7-tioh8 Ng5 Hiong un2-tang3 i2-keng lai5 ti7 Le2-pai3-tng5 e5 mng5-khau2 thi5-khau3, chiu7 khi3 khui mng5 eng7 to7-li2 saN an-ui3, chhiaN2 i kap in chiah8 cha2-tng3. Ng5 Hiong e5 bak8-sai2 tih tam5 Ia5-sou e5 kha,chiu7 kam2-kek Lam5-a2-kheN e5 Sian-siN i2-kip8 Tiong2-chip.  Ti7 A. D. 1903 ni5, Ng5 Leng5-kiat8 Sian-siN chiu7-jim7 Bok8-su au7, lai5 siat Hok-im-tng5 ti7 Ng5 Hiong e5 chhu3. Sou2-i2 tui3 A. D. 1904 ni5 khi2, Ku7-siaN5 Kau3-hoe7 chiu7 seng5-lip8 ka-ki7 chu7-chip8. Kam2-sia7 ThiN-pe7, Ng5 Hiong e5 hi-bong7 chiaN5 lah !  Iau2-ku2 u7 thang 7 ni5 ku2 ti7 iu3-iu3 e5 Ku7-siaN5 Kau3-hoe7 cho3 goan5-lo2, tui3 an2-ni i e5 te7-ji7 kiaN2, te7-lak8 kiaN2 kap soah-boe2 kiaN2 e5 ka-chok8 ia7 chiam7-chiam7 ti7 sin3-giong2 e5 lou7; i2-goa7 chng-tiong ia7 u7 10 goa7 lang5 lai5 sin3 to7-li2.  Chiau3 lan2 siuN7, Ng5 Hiong tioh8 kam2-sia7 Siong7-te3 kong2,  “Chu2 ah !  TaN thang pang3 Li2 e5 lou5-pok8 an-jian5 koe3-si3.”
Chong2-si7 kau3 beh si2 e5 si5, iau2-ku2 teh khoa3-lu7 chiah e5 m7-sin3 e5 kiaN2-sun, sou2-i2 kio3 in tai7-ke lai5 ti7 bin5-chhng5 piN, lau5 chit8-ku3 ui5-gian5 kong2, “Lin2 na7 than3 to7-li2 chiu7 beh chhin-chhiuN7 thiN-chheN hai2-soa e5 bou7-seng7, na7 m7 sun7-than3 beh chhin-chhiuN7 hou7 lang5 chho3-liau2 e5 tek-piN3, tek-thau5-soaN.”  Chiu7 ti7 A. D. 1910 ni5 10 goeh8 17 jit8 piat8-se3, hiong2-siu7 82 hoe3.  Kho2-keng3 !  Ng5 Hiong e5 sin3-giong2 ! Kho2-ui3 !  Ng5 Hiong e5 ui5-gian5 kau3 kin-a2-jit8 long2 tu3-hian7.  Te7-ji7 kiaN2 kap sim-pu7 siang7 cha2 sin3 to7-li2, kau3 kin-a2-jit8 i e5 kiaN2-sun siang7 heng-ong7.  U7 khi2-kho hak8-su7 Ng5 Tong-siong7 kun, u7 TiuN2-lo2 Ng5 Tong-ki3 kun, u7 bi7-lai5 e5 Bok8-su Ng5 Tong-sek kun; i2-goa7 u7 lam5-lu2 chip-su7 kui2-na7 mia5.
Hian7-si5 i e5 kiaN2-sun kiong7 144 mia5 e5 seng-chun5-chia2.  Tiong2-pang5 18 mia5, ji7-pang5 48 mia5, saN-pang5 6 mia5, si3-pang5 bo5, gou7-pang5 24 mia5, goa7-sun 9 mia5. Te7 1, 3, 4 bo5 sin3 to7-li2, kau3-taN kin7 ti7 biat8-bo5; ki5-thaN long2 u7 than3 to7-li2.  In e5 heng-soe long2 si7 chiau3 in sin3 e5 hun7-liong7, eng3-giam7 Ng5 Hiong e5 ui5-gian5.
(Tai5-oan5 Kau3-hoe7 Kong-po3 te7 609 koan3, 1935 ni5 12 geh8)

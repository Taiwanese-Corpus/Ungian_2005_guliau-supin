
 
Lun7 Song-su7
 Ku7-ni5 Kau3-hoe7-po3 u7 chhiaN2 hiaN-ti7 cho3 lun7, chiu7-si7 chiong Song-su7 cho3 te5  lai5 gi7-lun7.  Thau5-mia5 beh siuN2 nng7 khou, ji7-mia5 beh siuN2 chit8 khou; leng7-goa7 hiaN- ti7, chi2-moe7 e5 tiong-kan thau5-mia5 beh tam7-poh8 siuN2 in.  Au7-lai5 u7 chih--tioh8 6  phiN nia7-nia7.  TaN i2-keng phoe-pheng5 beng5-pek8, chiong ji7-mia5-lai7 ki3 ti7 e7-te2:  
1. Lau5 Bou7-chheng, A-li2-kang2. 2. Chhi5 Chhun-ki, Chioh8-pai5.  
HiaN-ti7 bo5 lang5 sia2; chi2-u7 chi2-moe7 chit8- e5 sia2, chiu7-si7 tiam3 ti7 Iam5-pou e5 Kin-so2.  
TaN chiong thau5-mia5 e5 Lun7 in3 ti7 e7-te2, hou7 lin2 tai7-ke khoaN3. 
Thau5-su7
 Peng5-an khoai3-lok8 si7 cheng3-lang5 sou2 him-bou7; peN7-thiaN3 si2-sit ia7 si7 tak8-lang5  sou2 be7 bian2-tit.  Ki3-jian5 u7 si2, chiu7 u7 bai5- chong3; u7 bai5-chong3, chiu7 u7 song-su7 e5 le2.   Song-su7 e5 le2 oh-tit khe-kho2 kau3 chin7, ia7 lan5-tit tak8-hang7 lun7 kau3 chiau5-tioh8  siong5-se3.  In-ui7 u7 kou2-cha2 seng3-hian5 sou2-teng7 e5 le2, ho7-cho3 Kou2-le2.  Ia7 u7 hou7-se3 hian5- jin5 sou2 ke e5 le2, ki3 ti7 Ka-le2.  Ia7 u7 hian7-si5 sou2 tui3-tiong7 siong5-eng7 e5 le2, ho7-cho3 Siok8-le2.  Kou2-le2 ki3 chiuN7 keng-chheh u7 tang3 khe- kho2.  Siok8-le2 kok sui5 hong-siok8, bo5 u7 teng7-kui.  
Chiu7 Tai5-oan5 lai5 lun7, koaN-ke e5 song- le2 kap peh-seN3 u7 koh-iuN7; pu3-lang5 kap  san3-hiong-lang5 bo5 long2 chin7-tang5. Chiang, Choan5, Kheh-lang5, PeN5-pou, kok u7 cheng-chha.  Tai7-khai3 lai5 kong2, ia7 u7 kou2-le2, ia7 u7 siok8-le2 chham-lam7 teh eng7 khah-che7.    
Kau3-hoe7 hun-siat ti7 tak8-ui7, sin3 Chu2 e5 lang5 gu7-tioh8 song-su7 e5 tai7-chi3, beh it-bi7 than3-siok8 li7 tek-choe7 Siong7-te3; na7 beh it-khai3 kan2-seng2, se3-siok8 m7-na7 hiam5 lan2  put-hau3, soa3 khoaN3-khin to7-li2 m7-than3. Thak8 seng3-keng iu7 bo5 siong5-se3 kong2  song-su7 tioh8 choaN2-iuN7 kiaN5-gi5.  Mng7 khah-chai to7-li2 e5 lang5, sou2 kong2 ia7 bo5 it- teng7 e5 kui-ki2.  An2-ni, sin3 Chu2 lang5 liau7-li2 song-su7 e5 tai7-chi3, beh liong2-choan5 ki5- bi2 sit8-chai7 oh-tit lah.  
Put-tek-i2 tioh8 chiong kou2-kim khah thong-heng5-e5 lai5 pai5-liat8 ti7 e7-te2.  Hoan7  u7 chha-biu7-e5, kiu5 ko-beng5 e5 sian-siN ke2- beng5 ka3-si7: chiaN3 si7 sim sou2 goan7.  
Lun7 PoaN-phou  e5 ian5-kou3, kap  PoaN-phou e5 khi2-in
PeN7 lang5 beh koe3-khui3 e5 si5, ka7 i poaN- koe3 pat8-ui7, ho7-cho3 poaN-phou; khah-siong5 si7 peN7-lang5 na7 chai i-e5 peN7 tim5-tang7-lah, chiu7 kah lang5 ka7 i oaN7-ui7.  Siat-su2 peN7- lang5 hun-be5, be7-hiau2-tit kah--lang5, cho3 kiaN2-sun e5 lang5 ia7 m7-kaN2 bo5 ka7 i poaN- phou; sui-jian5 si7 me5-si5 ia7 m7-kaN2 ian5-oan7 bo5 chin7-sim.  
Chiau3 se3-siok8 e5 iN7-toan si7 kong2, “Na7 ti7 bin5-chhng5 koe3-khui3, si2-liau2 e7 gia5 bin5- chhng5-ke5.”  Chit hang7 sin3 Chu2 lang5 m7- thang than3.  In-ui7 m7-na7 iN7-toan, ia7 u7 sun2- hai7; lang5 ti7 lim5-gui5 beh koe3-khui3 e5 si5, eng-kai tioh8 eng7 tit-kiu3 e5 to7-li2 an-ui3 i, hou7 i an-sim koe3-si3 chiaN3 hap8-gi5; thai2- tho2 thang poaN-io5 kiau2-jiau2, hou7 i bo5 an-jian5?  
Khe-kho2 poaN-phou e5 khi2-in si7 tui3 Cheng-chu2.  Le2-ki3 Tan5-kiong-siong7  kong2, “Cheng-chu2 peN7-tang7 khun3 ti7 Kui3- sun sou2 su3 u7-hoe, sui2, koh kng-kut8 e5  chhioh8 be7-tit koe3-khui3, i e5 kiaN2 Cheng- goan5 ka7 i oaN7-chhioh8-liau2 chiu7-si2.”  (Kui3- sun si7 Lou2-kok e5 siong7-kheng).  Cheng- chu2 boe7-bat cho3 tai7-hu-koaN, sou2-i2 m7- kaN2 khun3 tai7-hu e5 chhioh8.  Thang-chai Cheng-chu2 e5 oaN7-chhioh8 si7 kiaN chhiam3- le2, kap hian7-si5 poaN-phou e5 i3-su3 sio tui3- hoan2.  
Put-ko3 lang5 si2 chhoe7 tu2-ho2 e5 sou2-chai7 lai5 he7, hou7 chhin-lang5 thang khoaN3, beh  siu-bai5 jip8-bok8 ia7 khah ho2-se3.  Na7 he7 ti7 pang5-lai7 be7-eng7-tit, in-ui7 beh cho3 tai7- chi3 u7 chou2-gai7.  
Lun7 PoaN-thiaN kap tak8- hang7 e5 sou2-cho3
Tng peN7-lang5 tng7-khui3 hit si5, thiaN-lai7  e5 sin5-put8 bok8-chu2 tak8-hang7-mih8, tioh8  poaN khi3 khng3 pat8 ui7, ho7-cho3 piaN3-thiaN.  I3-su3 si7 kiaN hiah e5 tak8-hang7 hou7 si2-lang5 e5 oe3-khi3 chhiok--tioh8, chiu7 m7-ho2.  Song-ka ta-pou-lang5 tioh8 thau2 koe3-soh, thau5- chang-boe2 phah-soaN3.  Hu7-jin5-lang5 tioh8 pak thau5-chang, chiam-a2 thau5-chhah; tui5-heng tng3-kha chhut ai-chham2 e5 siaN, ui5 sin-si lai5 khau3. 
 U7 sou2-chai7 e5 hong-siok8 theh8 si2-lang5 e5 saN tiau3 ti7 tek-ko-boe2, chiuN7 chhu3-teng2 a2-si7 lou7-piN, lai5 kio3 si2-lang5 e5 mia5 saN-pai2; ho7-cho3 kio3-hun5.  Au7-lai5 kng2 saN lai5 kham3 si2-lang5 e5 sin-khu.  Hou7 si2-lang5 khun3 ti7 bo5 kha e5 chhng5, chhng5 tioh8 phah ke7-ke7 kin7-thou5; i3-su3 si7 lang5 chhut-si3 e5 si5 he7 ti7  thou5-nih8, taN chhng5 phah kin7 thou5, ng3-bang7 i tui3 thou5 koh tit-tioh8 oah8-khi3 lai5 oah8.  Ia7 tioh8 ti7 si2-lang5 e5 kha-boe2 sio che7- che7 gin5-choa2, ho7-cho3 sio kha-boe2-choa2.  I3-su3 si7 beh be2 mia7.  Ui5-thoan5 kong2, u7 lang5 in-ui7 sio kha-boe2-choa2 tit-tioh8 koh  oah8. 
 Chit teng2-bin7 kui2-na7-hang7 si7 iN7-toan. Lang5 u7 choe7 chiu7 u7 si2, bo5 iaN2 si2-liau2 chiu7 e7 chhek-tioh8-lang5, a2-si7 chhek-tioh8 sin5 kap tak8-hang7 mih8.  Lang5 tui3 Siong7-te3 lai5 oah8, si2 si7 Siong7-te3 tho2 i e5 leng5-hun5;  ng3-bang7 tui3 thou5 tit-tioh8 oah8-khi3, che si7  gong7-siuN7, gong7-lang5 e5 sou2-cho3.  Sio- gin5-choa2 be2-mia7 si7 bo5 iaN2 e5 tai7-chi3;  na7 beh mia7 e7 be2-tit, Chhoa3 Lun5 i2-chian5 e5 lang5 bok8-koai3 i e5 si2, in-ui7 bo5 choa2  thang sio.  ChoaN2-iuN7 hian7-si5 e5 lang5 chin gau5 sio choa2 iu5-goan5 si7 si2?  Bat u7 lang5  si2 liau2 nng7 saN jit8 koh oah8, he si7 hun7--khi3, m7-si7 chin-chiaN3 si2; iau2-ku2 ia7 si7 han2-iu2 e5  su7, koat-toan3 m7-si7 sio kha-boe2-choa2 e5 eng3-hau7.  Sin3 Chu2 lang5 ti7 he7 sin-si e5 sou2- chai7 piaN3-sau3 chheng-khi3, tak8-hang7 siu khoan2 chu-chap khiok thang.  Chong2-si7   
m7-thang u7 iN7-toan khian3-sng2 e5 sim; ia7 m7-bian2 tioh8 chhin-chhiuN7 se3-siok8 khoaN3  lang5 chit8-e7 tng7-khui3, chiu7 chheN-chin kong5 koa3 chau2-chong5, kiaN piaN3 be7-hu3,  hit-khoan2.  
Lun7 TaN2-pan7 si2-lang5 e5 sin-khu, kap khit-chui2 bok8-iok8
 Ta-pou-lang5 si2 tioh8 thi3-thau5, hu7-jin5- lang5 si2 tioh8 se-chng.  Lam5-jin5 tioh8 kiaN2- sun ka7 i se, li2-jin5 tioh8 cha-bou2-kiaN2 sim- pu7 ka7 i se.  Se-thau5 e5 khoan2 thau5-cheng5 se saN-e7, au7-piah se si3-e7.  Se-liau2 chha5- se tioh8 at-chih8, chit8-koeh8 hiat kak8, chit8- koeh8 he7 ti7 si2-lang5 e5 ha5-pau-lai7.  Hau3- lam5 chheng7 moa5-saN phang5 chit8-e5 khaN, eng7 nng7-e5 chiN5 pak8 ang5-soaN3 kau3 khe-piN a2-si7 cheN2-piN, chiong chiN5 hiat-loh8-chui2, khaN iuN2 koa2 chui2 khi2-lai5, ho7-cho3 khit- chui2.  Phang5-chui2 ian5-lou7 khau3 kau3 chhu3, eng7 khaN-nih8 e5 chui2 lai5 ka7 si2-lang5 se2, ho7-cho3 bok8-iok8.  Tai7-seng se2 thau5-khak, eng7 chit8-tiau5-kin chhit, au7-lai5 se2 sin-khu leng7-goa7 chit8-tiau5-kin. 
 Chian2 kha-kah chhiu2-kah, te2 ti7 se3 e5 te5-a2, theng3-hau7 liam7-chou2 liau2 he7 ti7 pan2- lai7.  
Se2-liau2 hiah e5 chui2 to3 ti7 chheng-khi3 e5 sou2-chai7, hit-e5 khaN lau5-teh te2 gin5-choa2- hu, ho7-cho3 chiN5-lou5.  
TaN2-pan7 si2-lang5 e5 sin-khu hou7 i chheng- khi3-siuN3 ho2-khoaN3, si7 eng-kai tioh8 an2-ni.  Chong2-si7 tioh8 sim2-mih8 lang5 ka7 i se, iu7 tiaN7-tioh8 se kui2-e7, tioh8 tui3 to2-ui7 se khi2, tioh8 choaN2-iuN7 se, choaN2-iuN7 chhit, tioh8 kui2-tiau5-kin, tioh8 leng7-goa7 khit chui2,  he long2 si7 iN7-toan, sin3 Chu2 lang5 m7-thang oh8 in.  Seng3-keng kong2, Siong7-te3 chhong3- cho7 thiN, te7, hai2, ban7-mih8; Su3-tou5  Heng7-toan7 14:15, 17:24-26.  Thang chai thiN te7 ban7 mih8 long2-si7 Siong7-te3 chiang2-koan2.  Thai2-tho2 leng7-goa7 u7 chui2- sin5?  Eng7 ke-lai7 teh eng7 e5 chui2 ka7 i se2 chiu7 e7-eng7-tit, mih8-sai2 tioh8 leng7-goa7  khit? 
Lun7 I-khim, chiu7-si7 si2-lang5 sou2 chheng7 e5 i-chiuN5
Sou2 chheng7 e5 i-chiuN5 bo5 teng7-kui.  U7 koaN-chit e5 lang5, chiu7 ka7 i chheng7 tiau5- i tiau5-hok8 teng2-tai3.  Pu3-lang5 khah-che7 si7 tiu5-toan7.  San3-hiong-lang5 khah-che7 si7 chhou-pou3.  Hu7-jin5-lang5 ia7 si7 an2-ni.  Put-lun7 kui3-chian7 put-chi2 tiong7 chheng7 hit  su chhiuN7-thau5 saN-khou3.  (Lam5-li2 hap8-hun e5 si5 kok u7 chheng7 chit8-su peh8 saN-kho3, ho7-cho3 ChhiuN7-thau5 saN-khou3.)  I3-su3 ang- bou2 thang koh sio-jin7.  I-khim bo5 teng7- kui; siang7 che7 chheng7 chap8-it teng5, u7-e5 kau2 teng5, u7-e5 chhit teng5, u7-e5 gou7 teng5, u7-e5 saN teng5; kok chiau3 ke-su7 lai5 taN2- pan7, iau3-kin2 tioh8 sng3 khia, m7-thang u7 siang.  Na7 chheng7 chit8 teng5, tioh8 cho3 chit8-e5 sun5.  (Eng7 mih8 lai5 che3 si2-lang5, ho7-cho3 Cho3-sun5.)  U7 lang5 leng7-goa7 koh eng7 pou3 lai5 chat sin-si, ho7-cho3 Liam7-chou2.   U7 toa7 liam7-chou2 sio2 liam7-chou2 e5 hun-piat.   Hoat-tou7 tioh8 chou2-chiuN7 u7 liam7-chou2, kiaN2- sun chiaN3 thang liam7-chou2; chou2-chiuN7 na7 bo5, kiaN2-sun chiu7 m7-thang.  
Liam7-chou2 e5 i3-su3 u7-e5 kong2, si7 beh hou7 siu-si khah siap-tiap8 sou2-kiat; u7 lang5  kong2, si7 piau2-beng5 oah8 kui Chheng, si2 kui Beng5.  Se3-siok8 e5 iN7-toan khah-che7 si7 kong2, na7 u7 liam7-chou2, au7 chhut-si3 chiu7 seN-cho3 khah-ho2 ki-kut. 
 Chiau3 Ka-le2 tai7-seng sou2 kong2, bo5 liam7-chou2 si7 m7-tioh8.  Chong2-si7 hian7-si5 bo5 liam7-chou2--e5 ia7 che7.  
Na7 beh kong2 liam7-chou2 e5 pou3 tioh8 loa7 tng5, loa7 khoah, tioh8 choaN2 pak8, choaN2  kat, put-chi2 tng5, sou2-i2 bian2 kong2.  
U7 lang5 mng7, Lun7 sin-si, sin3-chu2 e5 lang5 tioh8 choaN2-iuN7 taN2-pan7 chiaN3 hap8-gi5?    
In3 i kong2, Be7 it-teng7--tit.  Tioh8 chiau3 ke-su7 e5 u7 bo5, lai5 chin7 kiaN2-sun e5 pun2-hun7; na7 kou3-chip tioh8 chheng7 kui2 teng5, kui2 nia2 saN, kui2 nia2 kun5, tioh8 keng3-kah kui2 sek tiu5, kui2 sek pou3; a2-si7 tioh8 thau5- boe2 chheN im3 hau7-seN, che chiu7-si7 iN7-toan.  
Ki5-i5 e5 kham3 bak8-chiu kin, ngou2-kok- te7, lan5-lan5 san-san e5 mih8-kiaN7, bian2 eng7 e7 cho3-tit.  
Hok-im-toan7 u7 ki3 A-li7-ma2-thai3 e5 Iok- sek koh u7 Ni5-ko-ti2-bo2 eng7 iu3 moa5-pou3  ioh8-liau7 siu-bai5 Chu2 e5 sin-si.  Ia7 u7 ki3 Boat8-tai7-liap8 e5 Ma2-li7-a kap kui2-na7 e5 hu7- jin5-lang5 be2 hiuN-liau7 beh khi3 boah Chu2 e5 sin-si.  Lou7. 23:50-53, Han7. 19:38- 40, Kho2. 16:1.  Chhong3-se3-ki3 ia7 u7 ki3 lok-sek chhiaN2 i-seng eng7 hiuN-liau7 boah i-e5 pe7 Nga2-kok e5 sin-si. 50:2.  Chiau3 an2-ni khoaN3 sin-si iu5-goan5 tioh8 chiau3 hap8-gi5 e5 hoat-tou7 lai5 siu-bai5, m7-thang siuN kan2-seng2; siuN kan2-seng2 si7 kiaN2-sun u7 chun5 khek-pok8 e5 sim, chun5 khek-pok8  e5 sim si7 put-hau3.  Na7 eng7 kim-gin5 chai5- po2 kap sin-si khi3 tai5 si7 siuN chhia-hoa5; siuN chhia-hoa5 ti3-kau3 phaiN2-lang5 kiap- koan sun2-hai7 si hai5.  Che ia7 si7 m7-tioh8 hoat.  
Chiau3 se3-siok8 e5 iN7-toan si7 kong2, na7 boe7 koe3-khui3 ka7 i chheng7, chiu7 bong5- hun5 u7 tit-khi3; na7 kau3 koe3-khui3 chiaN3 ka7 i chheng7, chiu7 khah-ho2 e5 mih8 ia7 bo5 tit poaN3 hang7.  Sou2-i2 lang5 khah ai3 liong7- cha2 cho3 pian7, lioh8-a2 lim5-gui5 chiu7 koaN2- kin2 ka7 i chheng7-chheng7--teh.  Koh u7 chit8 hang7 iN7-toan, chiu7-si7 si2-lang5 m7- thang ka7 i chheng7 u7 phoe5 e5 e5, in-ui7 Im-kan Nai7-ho5-kio5 u7 gu5-ia5 be2-ia5 teh pe2-siu2, khoaN3 tioh8 u7 chheng7 phoe5 e5 chiu7 chhe hou7 i peng2-loh8 ho5. 
 U7 lang5 mng7, Bong5-hun5 tau3-ti2 tioh8 chheng7 i-chiuN5 a2 m7-bian2?  In3 i kong2,  M7-bian2.  Leng5-hun5 bo5 heng5 bo5 siong7; m7-pi2 sin-khu u7 kut-jiok8 hiat-khi3, bo5  chheng7 i-chiuN5 e7 koaN5, e7 kan-khou2, e7 kian3-siau3.  Hok-im-toan7 kong2, Chu2 koh- oah8 chhut-bong7, bong7-lai7 u7 lau5 iu3 moa5-pou3 kap pau thau5-khak e5 kin ti7-teh.   Lou7. 24:12, Han7. 20:5-8.  Che thang pin5-ki3 koh-oah8 e5 the2 kap leng5-hun5 m7-bian2 i-chiuN5.  Sui-jian5 u7 kong2, ThiN-sai3 e5 saN iap8-iap8 sih, peh8 chhin-chhiuN7 seh, che si7 chioh lang5 e5 heng5-siong7 hou7 lang5 e7 khoaN3-kiN3; lan2 m7-thang siuN7 thiN-sai3 u7  chheng7 i-chiuN5 chhin-chhiuN7 lang5. Thai3.  28:3, Kho2, 16:5, Lou7. 24:4.  
Lun7 Po3-peh8 kap Chih-goa7-ke e5 le2.
Pe7 si2, tioh8 po3 chek-sun chai.  Bo2 si2, tioh8 po3 goa7-ke.  Khah hng7--e5, chhe lang5 khi3 po3 chiu7 e7 cho3--tit; na7-si7 kin7--e5, tioh8 chhin-sin khi3.  Po3 goa7-ke tioh8 eng7 chit8 te3 peh8-pou3, chit8 te3 chhiN2-pou3, chhut-chai7 i choaN2-iuN7 siu; na7 chhiN2-peh8 cho3 chit8-e7  siu, i3-su3 si7 beh tng7-lou7 lah.  
U7 sou2-chai7 e5 hong-siok8 hau3-lam5 kau3 goa7-ke e5 mng5-khau2 tioh8 kui7-teh, chhut  siaN ai; goa7-ke chhut-lai5 khan i khi2 lai5, iuN2 leng2-chui2 hou7 i lim, jian5-au7 chhiaN2 i  jip8 chhu3, mng7 si2 lang5 e5 siau-sit.  
IuN2 chui2 hou7 hau3-lam5 lim e5 i3-su3, u7 lang5 kong2 si7 kio3 i cheng-sin5, ka7 i khai- khau2; u7 lang5 kong2 si7 kiaN oe3-khi3 jip8 in lai7-bin7, khi3 chhek--tioh8 in.  Che chiu7-si7  iN7-toan.  
Goa7-ke lai5 bai7-song boe7 jip8-chhu3, hau3-lam5 hau3-hu7 tioh8 cho3 kau2 pe5-chhut- khi3 chih--i; goa7-ke na7 bo5 khan i khi2--lai5, tioh8 koh cho3 kau2 pe5 jip8 chhu3; na7 m7 an2-ni, lang5 chiu7 hiam5 i put-hau3 bu5 le2.  Goa7-ke ia7 beh siu7-khi3 khiau5-khou2 kau3-nau7.  Chhut-chong3 e5 si5 goa7-ke sang3 kau3 lou7--nih8, iu7 tioh8 kui7-teh chhiaN2 i  to3-tng2.  
Chiau3 Siong7-te3 e5 Seng3-keng sou2 ki3, put-lun7 kui7--lang5, a2-si7 hou7 lang5 kui7, long2  m7-tioh8.  Bek8.22:8-9.  Tou5. 10:25, 26.   Sin3 Chu2 e5 lang5 cho3 goa7-ke, tek-khak  m7-thang siu7 lang5 kui7; na7 goa7-ke si7 se3- siok8, chiu7 tioh8 khoaN3 u7 siaN2 hoat-tou7  thang bian2 m7-tioh8, ia7 bian2 goa7-ke siu7- khi3 ti3-jia2 chai-ho7.  
Lun7 Chhim2-chiam, Chim2-khoai3, Li5-bou7
Chhim2, ke2-soeh si7 khun3; chiam, si7 chhau2; chim2, si7 chim2-thau5; khoai3, si7  kui te3 e5 thou5.  Chhu chhau2 lai5 khun3, ho7- cho3 Chhim2-chiam; eng7 thou5 cho3 chim2- thau5, Bou7, si7 bong7.  Tah liau5-a2 lai5 chiu2- bong7, ho7-cho3 Li5-bou7.  
Li5-bou7 si7 hau3-chu2 pi-siong pe7-bo2 tai5 ti7 goa7-bin7, chu7-ki2 m7-kaN2 tiam3 chhu3-lai7  an-jian5.  Chit-ho7 le2 ki3 ti7 Le2-ki3 Bun7- song; hian7-si5 khiok m7-bat khoaN3-kiN3.  
Chhim2-chiam, Chim2-khoai3, si7 hau3- lam5 iu-bun7 pe7-bo2 tit-beh kui thou2, chu7- ki2 m7-kaN2 khun3 sou-song2 e5 bin5-chhng5; chiu7 chhu chhau2 ti7 sin-si e5 si3-piN lai5 khun3, kau3 jip8-bok8 chhut-chong3 chiaN3 soah.  U7 sou2-chai7 e5 chheh kong2, pah-jit8- lai7 tioh8 an2-ni.  
Teng2-bin7 chit-ho7 le2 khiok m7-si7 iN7-toan; chong2-si7 heng5-hau3 e5 to7-li2, iau2 u7  pat8-hang7 pi2 che khah ho2 khah iau3-kin2.  Koh chit-ho7 le2 kheng5-chin ia7 u7 ham7-hai7.  Sin-si boe7 jip8-bok8 chhut-chong3, kiaN2-sun chu7-jian5 tioh8 se3-ji7 sun5-si7 chiau3- kou3, m7-thang hou7 i u7 sun2-hai7.  Na7 kou3-chip tioh8 khun3 ti7 tam5-sip chhin3-leng2 e5 thou5, kiam2-chhai2 e7 ti3 peN7 ia7 kaN2.  Koh u7 hou7 peN7 sui-jian5 lang5 si2 lah, i-e5 tok8-khi3 iau2 e7 thoan5-jiam2 pat8-lang5; na7 kap i khun3 kang7 sou2-chai7 jiam2 tioh8 si2 lang5 e5 tok8-khi3, kiam2-chhai2 e7 tou3-tioh8 loa7-che7 lang5 ia7 kaN2.  
Lun7 Koan-kok.  
Koan, si7 koan-bok8, u7 si5 kong2 pan2, u7 si5 kong2 koaN-chha5, ki5-sit8 tang5 chit8-hang7-mih8.  Koan-bok8 e5 goa7-bin7 leng7-goa7 koh chit8-teng5 lai5 pau chiu7 ho7-cho3 Kok; kok, u7 chha5-kok chioh8-kok.  Le2-ki3 Tan5- kiong siong7 kong2, Hoan5 Su-ma2  
cho3 chioh8-kok saN-ni5 iau2-boe7 ho2; Khong2-chu2 hiam5 i chhia-chhi2.  Beng7-chu2 kong2, Tiong-kou2 e5 si5 koan chhit chhun3, kok ia7 si7 an2-ni.  Thang chai kou2-jin5 u7 eng7 kok.  
Hian7-si5 sui-jian5 han2-tit u7 eng7 kok, na7 si7 lun7 song-su7 e5 tai7-chi3, iu5-goan5 si7  kong2 koan-kok i-khim.  Bat khoaN3 koaN- hu2 beh un7-koan to3-khi3 pun2 hiuN, eng7  chha5 lai5 cho3 chhin-chhiuN7 toa7-kui7 e5 khoan2, koaN-chha5 he7 ti7 lai7-bin7, teng2-bin7  kham3-koa3; tui3 goa7-bin7 khoaN3 si7 toa7-kui7, bo5 khoaN3-kiN3 u7 koan.  
Kou2-jin5 eng7 kok e5 i3-su3, si7 beh po2-hou7 koan-bok8 hou7 i khah oh-phaiN2, si7 chhu2  sit8-chai7 e5 lou7-iong7.  Hian7-si5 e5 lang5 tui3- tiong7 koan-ta3, put-ko3 chhu2 tiap-a2-ku2 e5  ho2 khoaN3 tiaN7-tiaN7.  
Sin3 Chu2 lang5 tioh8 tiong7 chin-sit8 e5 lou7- iong7 khah ho2, beh eng7 koan-ta3 put-ju5  eng7 hit e5 sou2-hui3 lai5 be2 khah kian-kou3 e5 koan-bok8 khah tioh8.  Chong2-si7 lang5 na7  koat-i3 beh eng7 i, kiN3-jian5 m7-si7 iN7-toan, ia7 be7 kiong2--tit i m7 thang eng7.  
Lun7 Pan2-lai7 e5 Mih8-kiaN7
Se3-siok8 be2 an2, ia7 tioh8 pan7 pan2-lai7-pe5 liau7; u7 nng7-sian choa2-ang-a2 it-lam5 it-li2  ho7-cho3 koan-kan2, i3-su3 kaN2-si7 beh hou7 si2- lang5 chhe-eng7, bian2-tit i leng2-cheng7.   Koh u7 chha5-se chhau2-chhioh8 beh hou7 i thang eng7.  U7 giah8 lang5 koh cho3 chit8- te3 chhit-chheN-pang lai5 khoa3 ti7 pan2-lai7 e5 e7-te2, jian5-au7 sin-si he7 ti7 pang-teng2-bin7.   Chit-phiN3-pang chhak8 chhit-khang, chiu7 ho7-cho3 Chhit-chheN-pang.  Sin3 Chu2 lang5 eng7 chhit-chheN-pang, na7 kan-ta eng7 cho3 khoa3 sin-si e5 lou7-eng7 si7 thang; i5-chia2  choa2-ang-a2 kap kui2-na7-hang7 pat8-mih8 tek-khak m7-thang.  
U7 lang5 mng7 kong2, Lang5 si2, eng7 Seng3- chheh kap Iong2-sim-si kap sin-si khi3 tai5 thang mah?  In3 i kong2, KiaN-liau2 ju2-ku2 chiu7 ju2 piN3 iN7-toan.  Tit-kiu3 e5 lang5  
sui-jian5 u7 gim5-si o-lo2 Siong7-te3, tek-khak m7- si7 se3-kan teh eng7 chit-ho7 si.  Bek8 5:8- 10, 14:23.  
Lun7 Chih-pan2, ia7 kong2 Chih toa7-chhu3
Pan2 beh kau3 chhu3 e5 si5, song-ka e5 lam5-li2 long2 tioh8 chheng7 song-hok8, phe3 gin5- choa2,cho3 kau2 pe5 khi3 chih, ho7-cho3 chih-pan2 ia7 kong2 Chih chhu3.  Pan2 kng kau3 tiaN5-nih he7-teh, chih pan2 e5 lang5 chiong gin5-choa2 to3 ti7 pan2 e5 liong2-peng5-piN,  jian5-au7 koh pe5 kau3 si3 piN lai5 khau3.  Ia7 eng7 chit8-tau2-bi2, chit8 chheng chiN5, u7 lang5  ia7 eng7 chit8 chiah peh8-ke, cho3-hoe2 khoa3 ti7 pan2-teng2.  
Sui-jian5 bo5 chin7 chai tak8-hang7 e5 i3-su3, na7-si7 oah8 lang5 pe5 khi3 chih si2-si2 e5 koaN- chha5, chiu7-si7 put-thong bu5 li2.  Na7 kong2 hit-khu7-pan2 si7 pe7-bo2 e5 chhu3, tioh8 chun- keng3 kui7--i, siaN2-su7 m7 kui7 pe7-bo2 sou2 khi2 e5 sin-chhu3?  Lai5 kui7 chha5 cho3 e5 si2-pan2, kiam2 m7-si7 gong7 mah?  
Chit ho7 le2 m7-bian2 lang5 kong2; sin3 Chu2 lang5 chu7-jian5 m7-than3.  
Lun7 Jip8-bok8 e5 sou2-cho3, sou2 eng7 e5 mih8, sou2 kong2 e5 oe7
Keng2 ho2 si5 lai5 siu sin-si loh8-chha5 ho7-cho3 Jip8-bok8.  Jip8-bok8 hit-si5 na7 u7 lang5  seN-siuN3 kap si2-lang5 sio-chhiong, put-lun7  chhin-se tioh8 kiaN5-khui, m7-thang oa2 khi3  khoaN3.  Tioh8 eng7 tau7-pou5, chioh8-thau5 kap si2-lang5 he7 ti7 pan2-lai7, chhut-soaN ka7 i  kong2, Tioh8 chioh8-thau5 noa7, tau7-siN7 chhut-ge5, chiaN3 thang kap kiaN2-sun sio- kiN3.  I3-su3 si7 kiaN i si2-liau2 e7 lai5 chhoa7 kiaN2-sun khi3.  Ia7 kiu5 i tioh8 po2-pi3 kiaN2- sun heng-ong7, hoat-tat8, peng5-an, sun7-su7.  
Na7-si7 hou7 lang5 hai7-si2--e5, a2-si7 kap lang5 u7 oan-siu5 jia2-ho7 ti3-kau3 si2--e5, chiu7 hou7 i  kiah8 kiam3 kap tho5-ki, thau5-mng5 phah- soaN3, kha chheng7 chhau2-e5, thau5 seh ng5- choa2-lian5.  Chhut siaN ka7 i kong2, Hai7 li2, kap li2 u7 oan-siu5 e5 lang5, li2 tioh8 hian2- hian2 khi3 chhoe7 i.  Che chiu7-si7 iN7-toan.  Siong7-te3 kong2, Sin-oan to7 Goa2, Goa2 tek- khak po3--i.  Lo5. 12:19, Sin. 32:35.  Si2-lang5 tek-khak be7 e7 ka-ti7 sin-oan,  Siong7-te3 chiaN3 e7.  Chhong3 4:9-11.  
Ia7 tioh8 chit8 hu3 sio2-seng-le2 ti7 koan-piN lai5 hau3, u7 lang5 ia7 pan7 chit8 phiN chiok- bun5 lai5 thak8.  ChhiaN2 pe7-bo2 chiau5-chng5 e5 lang5 lai5 teng3 teng, teng3 teng e5 si5 tioh8  kong2 ho2 oe7.  Teng-thau5 tioh8 hiong3- chhut, chhu2 chhut-teng e5 i3-su3.  Si2-lang5 e5 kiaN2-sun lam5-li2, tak8 lang5 kiah8 chit8 ki ang5-teng, tiam2 chek-a2, seh8 koan lai5  khau3; chiaN3 kiaN5 saN-lin3, to3 kiaN5 saN-lin3.  
Chit teng2-bin7 kok-hang7 sou2 cho3, m7 bian2 tak8-hang7 kong2 hit e5 i3-su3; lan2 ia7  chai si7 iN7-toan, chu7-jian5 m7 than3.  
Lun7 beh chhut-chong3 e5 si5 sou2 cho3
Jip8-bok8 liau2, koan hu5 chhut goa7-bin7 khoa3 ti7 i2-teng2.  To7-su7 eng7 peh8-pou3 lai5 oe7 chit8-sian siong7, khoaN3 si2-lang5 si7 lam5 a2-si7 li2, sou2 oe7 e5 siong7 ia7 tioh8 hun lam5 li2.   Siong7 oe7 ho2, theh8 cha-bou2-kiaN2 e5 chiN5 eng7 pou3 pau, un3 ou bak8 lai5 tng3 ti7 sou2 oe7 e5  siong7; ho7-cho3 In3 chiN5 hoan.  Sia2 si2-lang5 e5 seN-si5 jit8 goeh8, ni5-hoe3, hun5-bong7, chou2- chek8 chiuN7 sin5-chu2.  Sin5-chu2 sia2 ho2, chhai7 ti7 toh-teng2; pai5 seng-le2 lai5 hau3,  ho7-cho3 Khi2-be2; leng7 pan7 chit8 hu3 seng- le2 khi3 soaN-nih8, koan loh8 khong3 iam2-thou2  liau2 lai5 hau3, ho7-cho3 Loh8-be2.  
Khi2-be2 liau2 beh sang3-chong3 e5 lang5, put-lun7 chhin-se, lam5 li2, tioh8 chheng7  song-hok8, ti7 toh-cheng5 sio hiuN lai5 pai3; pai3 liau2 kui7 loh8 khi3 khap8-thau5, chhiu2  phang5 chit8 poe chiu2, chiong chiu2 to3 loh8 thou5, chhut-siaN ai, ho7-cho3 Tian7-chiu2.  
Tian7-chiu2 liau2, hau3-lam5 cha-bou2-kiaN2, sim-pu7 tioh8 cho3 kau2 pe5 kau3 koan-piN  kui7-teh khau3.  To7-su7 chheng7 hok8, phah na5-poah8, liam7 keng, seh8 koan kui2-na7-lin3  chiu7 khi2 kiaN5, cho3 cheng5 chhoa7 lou7.  Hau3-lam5 hau3-hu7 tioh8 oa2 koan-piN liong2-peng5 lai5 kiaN5, ho7-cho3 KhiN5-koan.  Ki5-i5 chhin- se, lam5 kiaN5 koan-cheng5, li2 toe3 koan-au7.  
Lun7 Chhut-chong3 e5 si5 sou2 eng7  e5 mih8-kiaN7
Se3-siok8 u7 sin5-chu2 kap tong7-hoan; sin5-chu2 chhai7 ti7 bi2-tau2-lai7, toa7-kiaN2 pho7  tau2, chhiu2 kiah8 tong7-hoan.  U7 giah8 lang5 u7 toa7-sun kio7, chiu7 sin5-chu2 toa7-sun pho7.   SiaN2-su7 tiong7 toa7-sun?  Kou2-le2 beh che3 chou2-chong, tioh8 hou7 toa7-sun chheng7 chou2- chong e5 i-chiuN5 che7 teh siu7-che3, ho7-cho3 Si-chu2.  TaN bo5 eng7 si-chu2, iau2 teh  tiong7 toa7-sun, si7 seng5-chiap kou2-le2 e5 liu5- thoan5.  
Hun5-peh8.  Eng7 pou3, a2-si7 kin3, lai5 jip8 tek- pan2, a2-si7 pang-a2, tiong-ng sia2 si2-lang5 e5 mia5-seN3 hoe3-siu7, liong2-peng5 sia2 seN-si5 jit8- goeh8, chiu7 ho7-cho3 Hun5-peh8.  I3-su3 si7 beh hou7 sin5-hun5 i-oa2.  Che si7 iN7-toan.   Ho2-lang5 si2, hun5 chek-si5 kau3 thian-tong5, phaiN2-lang5 si2, hun5 liam5-piN loh8 te7-gek8;  thai2-tho2 u7 sin5-hun5 thang tiam3 ti7 hun5- peh8?  
Beng5-seng, siok8 kong2, Leng5-cheng.  Eng7 ang5-tiu5 sia2 peh8-ji7.  Chit ho7 mih8 tu5-khi3 koaN-ke pu3-lang5 i2-goa7 chio2 lang5 eng7.  Cho3 Beng5-seng e5 tng5-te2, chiau3 koaN-chit phin2-kip e5 toa7-se3 lai5 hun.  I3- su3 si7 si2-lang5 put-jim2 li7-piat8, sou2-i2 sia2 i-e5 chiok-ui7 tek-heng7 lai5 hian2-beng5 i.  
Ang5-teng.  Ai-tiong7, siok8 kong2 Hau3- thng7, Ha3-thng7.  Le2-ki3 Bun7-song kap Song-hok8 su3-che3 kong2, Hau3-lam5 pi- siong pe7-bo2 si2, iu-bun7 bo5 chiah8, sin-khu soe-lam2; tioh8 koai2-a2 hou7 i kiah8 chiaN3 e7 kiaN5.  Siat ai-tiong7 e5 i3-su3 si7 an2-ni.  Pe7  si2, ai-tiong7 tioh8 eng7 tek, tek e5 chat ti7 goa7-bin7; piau2-beng5 pe7 e5 kian3-kong lip8-giap8 chai7 goa7-thau5.  Bo2 si2, ha3-thng7 tioh8 eng7 tong5-chhiu7, siok8 eng7 khou2-leng7, chha5 si7 chat8-pak, piau2-beng5 bo2 e5 kian3- kong lip8-giap8 ti7 lai7-bin7.  Pe7 e5 ha3-thng7 tioh8 iN5-iN5, pi2 i chhin-chhiuN7 thiN; bo2 e5 hau3-thng7 tioh8 si3-liam7, pi2 i chhin- chhiuN7 te7.  Sang3-chong3 e5 lam5 li2 kok lang5 tioh8 kiah8 chit8 ki ang5-teng-a2 tiam2- chek.  I3-su3 si7 ka7 si2-lang5 chhio7 kng, hou7 i ho2-kiaN5-lou7.  Tui3 seh8-koan kiah8 khi2, kau3 oan5-soaN liau2 kui3 ti7 leng5-toh-e7; kau3 tu5-leng5 hit jit8 chiaN3 sio--khi3.  U7 lang5 hiat ti7 lou7-piN.  Hian7-si5 ha3-thng7 eng7 chiaN5-chhioh tng5, thai2-tho2 e7 hou7 hau3-lam5 cho3-lat8-tit.  Si2-lang5 be7 khoaN3- kng, tiam2 teng-a2 sim2-mih8 lou7-eng7?  Sou2-i2 chit nng7-hang7 sin3 Chu2 lang5 bian2 eng7.  
Ke3-siu7-teng5.  U7 lang5 oe7 si2 lang5 e5 heng5-tou5, ho7-cho3 Khioh siau2-eng2, ia7 kong2, Khioh tai7-siu7.  Chhut-chong3 e5 si5 hit pak siau2-eng2 he7 ti7 chha5-kio7, kng ti7 koan cheng5; hit teng2- kio7 chiu7 ho7-cho3 Ke3-siu7-teng5.  Chong3 liau2 to3--lai5 hit pak siu7 kui3 ti7 An-leng5 e5 sou2-chai7.  
Khioh tai7-siu7 thang hou7 kiaN2-sun khoaN3 chou2-kong e5 heng5-siong7, khiok m7- si7 iN7-toan, chong2 be7-pi2-tit hip-siong7 khah tioh8-hoat.  
Khai-lou7-sin5, ia7 kong2 Khong2-keng3
Eng7 choa2 kou5 chit8 sian lo3-lo3 e5 choa2-lang5, bin7-mau7 hiong-ok thang kiaN,  chhiu2 kiah8 lai7-khi3, ho7-cho3 Khai-lou7-sin5.  Nng7 lang5 oe7 bin7, thau5-mng5 phah-soaN3,  hu5 choa2-lang5 lai5 kiaN5.  I3-su3 si7 beh koaN2-tiok8 hiong-sin5 ok-soah, hou7 bong5-hun5  bian2 kiaN.  U7 sou2-chai7 bo5 eng7.  Che si7 iN7-toan.  Ki5-i5 moa5-teng, ang5-chhai2, peh8- chhai2 ki3-jian5 m7-si7 iN7-toan, eng7 ia7 bo5 hong5, m7 eng7 ia7 e7 cho3--tit, m7-bian2 khu- chip koe3-thau5.  
Ban2-lian5, siok8 kong2 Lian5-tek8, Kou2-gak8
U7 ke-su7 e5 lang5 koe3-sin u7 chhin-chiaN5 peng5-iu2, eng7 tiu5 sia2 ji7 lai5 cheng7 song- ka, ho7-cho3 Lian5-tek8.  Sou2 sia2 e5 ji7 tai7- khai3 si7 chheng-hou o-lo2 koe3-si3 e5 lang5.   Chhut-chong3 e5 si7 song-ka pai5 hiah-e5 lian5-tek8 ti7 koan-cheng5 cho3 eng5-hian2.   Au7-lai5 tiau3 ti7 thiaN-thau5.  Che m7-si7 iN7- toan.  
 
U7 lang5 mng7 kong2, U7 sou2-chai7 e5 kau3- hoe7 u7 kong e5 lian5-tek8, lian5-tek8--nih8 sou2  sia2, khah che7 si7 piau2-beng5 to7-li2, thang koh eng7 mah?  	In3 i kong2, U7 hit-ho7 mih8  pian7, beh eng7 ia7 bo5 hong5; bo5 hit-ho7  mih8 ia7 bian2 tiau5-kang lai5 cho3.  Se3-siok8  sou2 hiam5 put-chai7 lian5-tek8.  
Kou2-gak8 chiu7-si7 tak8 ho7 e5 gak8-khi3, chhin-chhiuN7 Kou2-chhoe toa7 lo5 hit-ho7.   Se3-siok8 song-su7 put-li7 gak8-khi3; chiau3 in kong2, u7 iu-bun7 e5 phou2, ia7 u7 hoaN-hi2 e5  phou2.  Na7 bo5 kou2-chhoe sang3-chong3, chiu7-si7 kek8-san3 e5 lang5.  Chit-hang7 sin3 Chu2 e5 lang5 bian2 chip-it cheng-lun7.  Song-ka na7 chhim-chai to7-li2, bian2 eng7 si7 ho2;  siat-su2 kian-chip beh eng7, chiu7 bian2-kiong2 ap-che3 i, ia7 si7 kiau2-jiau2 e5 su7.  Kho2-i2 iu5-chai7 lang5 phah-sng3, hian7-si5 bian2 lip8 teng7-kui.  
Pang3-choa2
Chit8 lang5 theh8 gin5-choa2 ti7 koan-cheng5, thiah gin5-choa2 hiat loh8 thou5, ho7- cho3 Pang3-choa2.  Khah siong5 si7 kiaN2-sai3 teh pang3.  I3-su3 si7 beh hou7 bong5-hun5 u7  ki3-jin7 thang to3--lai5 chhu3--nih8.  U7 lang5 kong2, Si7 ka7 soaN-sin5 be2 lou7 koe3.  
Chit-ho7 e5 sou2-chai7 si7 put-thong bu5 li2.  Na7 sin5-hun5 tioh8 jin7 hit e5 choa2 cho3 ki3- jin7, chiu7 un2-tang3 e7 kiaN5 chho3 lou7.  In-ui7 hong chit8-e7 chhoe, gin5-choa2 chiu7 si3-ke3  poe, si3-san3 khi3; kiam2 m7-si7 hai7 bong5- hun5 bo5 soaN bo5 su7 mah?  Na7 kong2 tioh8  be2 lou7 chiaN3 e7-tit koe3, chiu7 boe7 u7 choa2 e5  si5, bong5-hun5 m7-chai thai2 u7 lou7 thang koe3?  
Lun7 Phoa3-thou2 khui-khong3
Tioh8 keng2 ho2 si5 jit8 chiaN3 bian2-kiaN siong soah.  Chit8-e5 chhin-lang5 chheng7  sou3-i pau peh8, pan7 chit8-hu3 seng-le2 kap te7-li2-su khi3, pai5 seng-le2 sio hiuN, kui7 teh  ka7 Tho2-ti7-kong khit te7, soa3 kiu5 i po2-iu7.  Kiu5 liau2 kut8 thou5, ho7-cho3 Phoa3-thou2.  Te7-li2-su keh keN pi2 ji7-hiong3, hou7 thou2-kong khui-cho3, ho7-cho3 Khui-khong3.  Se3- 
siok8 na7 bo5 te7-li2-su chhoe7 te7 kah keN, chiu7 kiaN siong soah, kiaN2-sun be7 heng-ong7.   Che chiu7-si7 iN7-toan.  Seng3-keng kong2, Ban7-hang7 ho2 e5 siuN2-su3 tui3 Siong7-te3  chhut (Nga2-kok 1:17) Tek-khak m7-si7 tui3 hun5-bong7 lai5.  
Na7 beh u7 te7-leng5 e7 ti3-im3 lang5, te7-li2- su e7 chhoe7 ho2-hiat8, chiu7 san3-hiong pi- chian7 e5 lang5, eng2 bo5 chhut-thau5 e5 jit8- chi2, in-ui7 bo5 chiN5 thang chhiaN2 sian-seN  chhoe7 te7; Thian-chu2, Chu-hou5, Kheng- siong3 e7 ku2-tng5 heng-ong7, tai7-tai7 eng5- hian2; in-ui7 u7 koan5 u7 se3 thang keng2 ho2 te7-li2.  ChoaN2-iuN7 tiau5-te7 e7 pian3-oaN7, Kong, Hou5, Kheng-siong3 bo5 tiaN7-tioh8 lang5?  
Lun7 se2-cheng7
Bai5-chong3 liau2 to3--lai5, chhai7 chit8- thang2 chui2 ti7 tiaN5--nih8, to7-su7 sio hu5 hou7  long2-chong2 tau3 kha-chhiu2 e5 lang5 lai5 se2, ho7-cho3 Se2-cheng7; i3-su3 si7 se2 liau2 chiu7 m7-si7 chheN-bak8, chiaN3 be7 chhek--tioh8 lang5.  Ia7 tioh8 kau3 cho2-iu7-lin5 mng5-khau2, to7-su7 liam7 chiu3 io5 giang-a2, eng7 tek-se hiu3 chui2; ia7 si7 se2 chheng e5 i3-su3.  
Lun7 An-leng5, ia7 kong2 Khia7-leng5
SaN-jit8 kou5 chit8-cho7 choa2-chhu3 chhai7 ti7 thiaN-thau5, ho7-cho3 Leng5-chhu3; chhu3- lai7 u7 hun5-sin, ia7 u7 lam5-tong5 li2-pi7 kin-sui5 ti7 bin7-cheng5; i3-su3 si7 beh su-hau7 bong5-hun5.  Leng5-chhu3 e5 liong2-peng5 u7 sou2-chai7 pai5 si2-lang5 e5 i-chiuN5, e5, bo7, kap i peng5-jit8 teh iong7 iau3-kin2 e5 mih8-kiaN7.   Leng5-chhu3 cheng5 pai5 chit8-te3 toh, chhai7  bok8-chu2 hiuN-lou5, ho7-cho3 Leng5-toh. Cha2-am3 tioh8 sio-hiuN tiam2-chek, tak8-jit8 nng7-pai2 thiN-png7 lai5 khau2,ho7-cho3 hau3-png7.  U7 sou2-chai7 e5 hong-siok8 kiN3 saN-tng3 thiN  chit8-oaN2 png7 chhai7 ti7 si2-lang5 peng5-si5 sou2 che7 e5 ui7.  Hit ui7 pat8-lang5 m7-thang che7.  
 
Thau3-cha2 thau3-am3 ti7 khia7-leng5 e5 sou2- chai7 lai5 khau3, ho7-cho3 Kio3 khi2 Kio3 khun3.  Na7 u7 chhin-chiaN5 peng5-iu2 lai5 bai7-song, chu2-lang5 tioh8 i7-pi7 tak8-hang7 ho2-se3, chiaN3 chhoa7 i kau3 leng5-cheng5 lai5 sio-hiuN, kiN3 u7 lang5 lai5 bai7-song, tak8 pai2 tioh8 thi5- khau3, bo5 an2-ni chiu7 m7-si7 le2, lang5 chiu7 hiam5 i put-hau3.  
Si2 liau2 chhit-jit8 tioh8 cheng-chi5 cho3 koe2 pan7 toa7 seng-le2 lai5 hau3, ho7-cho3  Cho3 thau5 chhit; chhit-jit8 tioh8 cho3 chit8-pai2 sun5, chhe-it chap8-gou7 tioh8 khah kang-hu lai5 hau3.  Tak8-pai2 cho3 sun5 e5 mih8-kiaN7 kok u7 koh-iuN7.  Eng7 mih8 lai5 che3 bong5-hun5, ho7-cho3 Cho3-sun5.  
Lun7 Oan5-soaN, Sia7-thou2, In2-hun5
Tai5 liau2 saN-jit8 kiaN2-sun tioh8 chheng7 song-hok8, pan7 nng7 hu3 seng-le2, chit8 hu3  che3 bong7, seh8 bong7 lai5 khau3, ho7-cho3 Oan5-soaN; chit8 hu3 pai5 ti7 tho2-ti7 bong7-a2  cheng5 lai5 hau3, ho7-cho3 Sia7-thou2.  Hau3-liau2 theh8 chit8-te3 bong7-thau5 thou5 to3-khi3 he7 ti7  hiuN-lou5, ho7-cho3 In2-hun5.  
U7 sou2-chai7 si7 kau3 chhit-jit8 chiaN3 pan7 seng-le2 khi3 hau3, soa3 in2-hun5 to3--lai5, i3-su3  si7 kong2, si2-lang5 chhit-jit8 chiaN3 chai i si2 lah, lai5 mng7 Tho2-ti7-kong e5 lou7-keN3; sou2-i2  song-ka ia7 tioh8 chit8 hu3 seng-le2 che3 tho2- ti7, kiu5 i chi2-tiam2 bong5-hun5. 
 Thau5 chhit hit me5-hng, Leng5-chhu3, Leng5-toh e5 e7-kha tioh8 thai hoe-hun2, a2- si7 hoe2-hu, thiN-kng thang giam7 bong5- hun5 hoe5-ka e5 kha-jiah.  
Na7 u7 beh cho3 Kong-ko2, In2-hun5 tioh8 chhiaN2 Hoe5-siuN7, a2-si7 To7-su7 chiaN3 e7 eng7-- tit.  Na7 chhiaN2 i in2-hun5, ia7 tioh8 chhiaN2 i cho3 su7.  Chit teng2-bin7 tak8-hang7 long2 bo5 hap8 chin-li2 e5 ka3-si7.  
 
Lun7 Tu5-leng5, ia7 kong2 Theh8-toh
U7 lang5 hau3 chit8-pah jit8, u7 lang5 hau3 si3-chap8-kau2 jit8, u7 lang5 hau3 chit8-goeh8 jit8,  ia7 u7 lang5 hau3 poaN3-goeh8 jit8; kok sui5 ke-su7 hong-siok8 bo5 u7 teng7-kui.  Kau3 hit-jit8 kng choa2-chhu3 chhut goa7-bin7 sio, ho7-cho3 Tu5-leng5, kng toh kap ang5-teng khi3 lou7-piN hiat-kak8, ho7-cho3 Theh8-toh.  Lau5 chit8-sian sin5-chu2 si7-ni5 peh-cheh lai5 hau3, ho7-cho3 hok8-sai7 hiuN-ian.  Theh8-toh hit-jit8 tioh8 be2 mih8-kiaN7 lai5 chhiaN2 pang-chan7 kang e5 lang5, ho7-cho3 chhiaN2 sng-kha.  Cho3 koe2 lai5 heng7 u7 mih8 chou7-song e5 lang5, ho7-cho3 Tap choa2-hun7.  
Keh tng2 ni5 tui3 si2 hit jit8 lai5 hau3, ho7-cho3 Cho3 tui3-ni5.  Chheng-beng5 jit8 thau5- chit8-pai2 khi3 che3 bong7, ho7-cho3 Poe7 sin- bong7.  I2-au7 tak8 ni5 tui3 si2 hit jit8 lai5 hau3,  ho7-cho3 Cho3-ki7.  Hoan7 eng7 seng-le2 mih8- kiaN7, put-lun7 hau3 sin5-chu2 che3 hun5-bong7,  it-khai3 bo5 hap8 Siong7-te3 e5 chin-li2.  Sin3 Chu2 lang5 chu7-jian5 chai.  

Lau5 Bou7-chheng
Lun7 Song-hok8, siok8 kong2 Ha3-hok8, kap ha3-lai7 e5 sou2 cho3
Song-hok8 bo5 teng7-kui.  Sang3-chong3 hit jit8 hau3-lam5 hau3-hu7 chheng7-moa5, ti3- moa5 si7 te7-it tang7 e5 hok8; ki5-i5 hek8-si7 chheng7 te7-a2, a2-si7 chheng7 peh8--e5, kok  chiau3 chhin-se lai5 hun-piat.  Pe7-bo2-ha3 tioh8 toa3 saN-ni5 chiaN3 thng3, i3-su3 si7 eN-a2  tioh8 io, pho7, saN-ni5 chiaN3 li7 kha-chhiu2; sou2-i2 toa3 saN-ni5 ha3 lai5 po3-tap pe7-bo2 iong2- iok8 khu-lo5 e5 chhim-in tai7-tek. 
  
Toa3-ha3 e5 tai7-khai3 put-lun7 lam5-li2, thau5- chang-boe2, koh-soh, e5, bo7, i-chiuN5 kok u7 ki3-jin7 thang chai.  Ha3-lai7 sin-chiuN7 be7 toa3-tit kim-gin5 gek8-khi3, be7 chheng7-tit tiu5-toan7 chhai2-sek e5 i-hok8, be7 tang7-tit gak8-khi3.  U7 koaN-chit e5 lang5 be7 cho3-tit koaN, thak8-chheh lang5 be7 kho2--tit, peh- seN3 lang5 be7 ke3-chhoa7--tit.  Bo5 chiau3 an2- ni kiaN5-gi5, sng3 si7 put-hau3.  Tak8-hang7 e5 giam5-kin2, bo5-m7-si7 piau2-beng5 iu-bun7, khou2-thang3, pi-siong e5 sim.  
Sin3 Chu2 e5 lang5 pan7-li2 song-su7 e5 tai7- chi3, na7 siok8 iN7-toan--e5 chu7-jian5 m7-than3.   U7 hang7 sui-jian5 m7-si7 iN7-toan, ia7 bo5 tek- khak tioh8 long2 than3.  Na7 hoe3-khi3 song- hok8, chiu7 thian-li2 jin5-cheng5 lai5 lun7, kaN2 bo5 lang5 e7 an-sim; ki3-jian5 bo5 an-sim, chu7-jian5 tioh8 siu2.  
U7 lang5 mng7 kong2, Sin3 Chu2 e5 lam5-li2 khi3 sang3 hiaN-ti7 bai5-chong3, tau3-ti2 tioh8  pau peh8 khah-ho2, a2-si7 bian2 pau ia7 e7 cho3--tit?  In3 i kong2, Ki3-jian5 si7 sang3- chong3 pian7-si7 iu-bun7 e5 tai7-chi3, kaN2 tioh8 u7 ki3-jin7 thang piau2-beng5 khah hap8-sit; na7 bo5 sou2 hun-piat, kap koe3-lou7 e5 lang5 u7 siaN2 koh-iuN7--leh?  Lou5. 12:15.  
Lun7 Tho2-ti7-bong7-a2
Se3-siok8 ti7 chiaN3-bong7 e5 cho2-peng5, leng7-goa7 koh cho3 chit8-e5 se3 e5 bong7-a2, ho7- cho3 Tho2-ti7-kong bong7-a2; bong7-pai5 sia2 Hou7-thou2 nng7-ji7; i3-su3 si7 chiong si2 lang5 e5  kut-hai5 kau Tho2-ti7-kong chiau3-kou3 po2- hou7. Sou2-i2 kiN3 u7 poe7 bong7 ia7 tioh8 che3 i.  
Che si7 iN7-toan, sin3 Chu2 e5 lang5 m7-bian2 oh8 in e5 khoan2.  In m7-bat Siong7-te3,  phah-sng3 kok ui7 te7-hng kok u7 sin5 teh koan2.  Tho2-ti7-kong si7 liau7-li2 hit-ho7 tai7- chi3, chiaN3 u7 an2-ni cho3.  
Lun7 TaN2-thang2 e5 in-iu5
Cho2-toan7 kong2, Thian-chu2 si2, chhit- goeh8-jit8 chhut chong3.  Chu-hou5, gou7-goeh8- jit8.  Tai7-hu, saN-goeh8-jit8.  Thak8-chheh- lang5, chit8-goeh8 khah ke.  Kou2-jin5 bo5 liam5-piN chhut-chong3, si7 in-ui7 tan2-hau7 goa7- kheh e5 lang5 boe7 chiau5 kau3, song-su7 boe7 chiau5 pian7, m7-si7 in-ui7 chhoe7 hong-sui2.  Hian7-si5 e5 lang5 taN2-thang2 ia7 u7 kui2-na7 in- toaN.  U7 e5 in-ui7 beh un7-koan kui pun2-hiuN.  U7 e5 in-ui7 chou2-chiuN7 boe7 kui-thou2; phi3-ju7 kong si2 boe7 kui-thou2, chiu7 pe7 si2 tioh8 taN2--teh.  U7 e5 in-ui7 kiaN2-sun chhut- goa7.  U7 e5 in-ui7 beh chhoe7 ho2 hong-sui2.  In-ui7 hong-sui2 lai5 taN2-thang2, chiu7-si7 iN7- toan.  
U7 lang5 mng7 kong2, Ai-kip8 e5 Iok-sek m7-ai3 chong3 ti7 Ai-kip8, in-ui7 siaN2-su7?   Chhong3. 50:24-26.  In3 i kong2, In-ui7 chhim-sin3 Siong7-te3 beh chhoa7 peh-seN3  chhut hia, m7-si7 in-ui7 te7-li2 e5 ho2-phaiN2.   Lai5. 11:22.  
Lun7 Khioh-hai5 chhian chong3, siok8 kong2 Khioh hong-sui2
Khioh kut-hai5 ia7 u7 kui2-na7 in-toaN.  U7 e5 in-ui7 bong7 li7 chhu3 hng7, lek8-ni5 oh-tit sun5-si7.  U7 e5 in-ui7 chui2 pang, te7 ham7.  U7 e5 in-ui7 ka-lai7 lap-khap8, a2-si7 be7 heng- ong7 hoat-tat8.  Ui7-tioh8 lou7 hng7, chui2 pang, te7 ham7 si7 hap8-gi5.  Na7 in-ui7 lang5 be7 peng5-an, a2-si7 chai5-but8 be7 heng-ong7, lai5 tui3-hu3 pe7 kong e5 kut-thau5, ka7 i  chhian-lai5 soa2-khi3.  He!  M7-na7 iN7-toan, ia7 si7 toa7 put-hau3.  
Sin3 Chu2 e5 lang5 chai peN7-thiaN3 si2-sit, in-ui7 u7 choe7.  Hu3-kui3 eng5-hian2 si7 tui3  Siong7-te3 siuN2-su3.  Chu7-jian5 m7-sin3 iN7-toan, ia7 m7 than3-siok8.  
Lun7 Kui3-choa2 Poe7-bong7
Sin bong7 lek8-ni5 pan7 le2-mih8 khi3 hau3, ho7-cho3 Poe7-bong7.  Ku7-bong7 eng7 choa2- lian5 khi3 teh ti7 bong7-teng2, ho7-cho3 Kui3- choa2.  Kui3-choa2 u7 kui2-na7 e5 i3-su3.  U7 e5 kong2, si7 ka7 si2 lang5 ho7 te7; u7 e5 kong2, si7 ka7 si2 lang5 teng5-chhu3; u7 e5 kong2, si7  
cho3 ki3-jin7 hou7 lang5 chai, hit-e5 bong7 iau2 u7  kiaN2-sun.  Che si7 iN7-toan, ia7 bo5 to7-li2.  
Na7 kong2 si7 ho7 te7, chiu7 e7 hai7 bong5-hun5 sio-cheN sio-phah; in-ui7 khi3 kui3-choa2 u7-e5 tai7-seng, u7-e5 lou7-boe2, chu7-jian5 kui3 liau2 e7 tham-lai5 tham-khi3.  Na7 kong2 si7 teng5-chhu3, keng3 khah put-thong; in- ui7 choa2 bak8 tam5 chiu7 noa7-khi3, choaN2-iuN7  e7 ti2-tng hou7-chui2?  
Lun7 Khai beng5-lou7, siok8 kong2 Khui hun5-lou7
ChhiaN2 Hoe5-siuN7 To7-su7 lai5 thak8 keng-chham3, ho7-cho3 Khui hun5-lou7.  Chiah8- chhai3 e5 lang5 chiu7 chhiaN2 chhai3-iu2 lai5 pang3-phoaN7 cho3.  Hek8-si7 cho3 saN-me5-jit8,  hek8-si7 gou7-me5-jit8, chiau3 ke3-chiN5 e5 che7- chio2 lai5 thiu-the3.  I3-su3 si7 kiaN2-sun u7 sio  che7-che7 kim-gin5-choa2, ho7-cho3 Khou3-chiN5; i2-kip8 choa2 kou5 e5 kim-soaN, gin5-soaN, toa7- chhu3, ti5-teng5, chui2-koh, tak8-hang7 ke-si  giap8-but8, lou5-chai5 li2-pi7.  Tiong7 Hoe5-siuN7 To7-su7 e5 kong-lek8, chhiau-tou7 bong5-hun5 chhut kan-khou2, tit-tioh8 khoaN3-oah8.  
Chit-ho7 e5 tai7-chi3 se3-siok8 beng5-li2 e5 lang5 ia7 chai si7 ke2, put-ko3 hou7 hong-siok8  sou2 pe2-pak8, bo5 chin-li2 e5 khui3-lat8 hou7 lang5 ho2-taN2 pang3-soah tiaN7-tiaN7.  Sin3 Chu2 e5  lang5 tioh8 cho3 se3-kan lang5 e5 kng, lai5 chhoa7 lang5 chhut be5-lou7, pian3-oaN7 ou-am3 m7-ho2 e5 sip8-siok8, thoan5 hou7 lang5 chai sia3-choe7 tit-kiu3 kau3 khoai3-lok8 e5 sou2-chai7, si7 oa2-kho3 Siong7-te3 e5 kiaN2 Ia5-sou e5 kong- lo5; m7-si7 kho3 Hoe5-siuN7 To7-su7 e5 hoat-lek8.  
Lun7 chhiaN2 Ang-i5 khan-bong5
Se3-siok8 lang5 pe7-bo2 koe3-sin, iu-bun7 koe3-thau5, me5-jit8 su-siuN2 pi-siong, ai3 chai  bong5-hun5 e5 keng2-hong2 choaN2-iuN7, chiu7 chhiaN2 ang-i5 lai5 mng7; i3-su3 si7 bong5-hun5 e7  tui3 ang-i5 chiuN7-sin lai5 kong2 i e5 keng2-gu7, kiaN2-sun chiu7 thang chai i u7 sim2-mih8  khiam3-khoeh kan-khou2, choaN2-iuN7 thang pou2-chiok--i.  Che si7 iN7-toan.  
Lang5 si2 leng5-hun5 iu5-chai7 Siong7-te3 hun-hoat, be7-tit ka-ti7 chu2-i3, thai2-tho2 u7  sin5-hun5 thang lai5 tui3 ang-i5 chiuN7-sin?  Chiu7 siat-su2 kiaN2-sun u7 chiN5-chai5 chin7- che7, ia7 poe5-pou2 bong5-hun5 be7 tioh8.  In-ui7 Siong7-te3 si7 kek8 kong-gi7 e5 Sin5, m7 pi2  lang5 e7 mai2-chiok--tit.  Lou7. 16:19-31.  
U7 lang5 mng7 kong2, Seng3-chheh ki3 So3- lo5 ong5 chhoe7 ang-i5 khan Sat-bo2-ni2 e5  sin5-hun5, to ko2-jian5 u7 lai5; na7 beh bo5 iaN2, sou2 kong2 So3-lo5 pe7-kiaN2 kap kun-peng e5  su7, choaN2-iuN7 e7 long2 eng3-giam7?  I Bo2. 28: 7-19, 31:1-6.  In3 i kong2, Chit chan5  tai7-chi3 u7 khah, oh--tit.  U7 lang5 teh thou2- siuN7 lai5 kong2, m7-chai e7 eng7-tit a2-be7.   
So3-lo5 si7 chit8 kok e5 ong5.  Sat-bo2-ni2 si7 Siong7-te3 ti7 cheng3 peh-seN3 tiong sou2  tiong7-iong7 e5 chit8 lang5.  Koh chit pai2 si7 So3-lo5 ong5 e5 boe2-kiok8, ia7 si7 u7 koan-he7 e5  si5-chun7.  Kiam2-chhai2 si7 Siong7-te3 sun7 chit-e5 ki-hoe7 thang hou7 So3-lo5 pi7-pan7 koe3-ong2 e5 tai7-chi3 ia7 kaN2.  Tek-khak m7-si7 sui5-pian7 lang5, chhin3-chhai2 si5 lai5 cho3 long2 u7 iaN2; sou2-i2 lang5 m7-thang siu7 be5-hek8.  
Koh lan2 khoaN3 Seng3-keng tioh8 put- chi2 chim-chiok se3-ji7.  Chhin-chhiuN7 chit8- pai2 Siong7-te3 hou7 li5 e7 kap Pa-lan5 kong2-oe7.  Bin5 22:28-30.  II Pi2. 2:15, 16.   He si7 u7 koan-he7 iau3-kin2 e5 si5 lai5 an2-ni, ia7 si7 ngou2-jian5 hi-han2 e5 su7.  TaN siat-su2 u7  lang5 tui3 lan2 kong2, Bou2 ui7 u7 cheng-seN e7 kap lang5 pian7-lun7 kong2-oe7; lan2 chiu7  sin3 kong2, U7 iaN2, in-ui7 Seng3-keng ia7 u7 ki3 li5 e7 kong2-oe7; an2-ni, kiam2 e7 kong2--tit mah? 
Lun7 Thiong2-te7, Hun5-bong7, Hap8-chong3.
Se3-siok8 sin3 hong-sui2 e7 ti3-im3 lang5, chai5, teng, kui3, hok, lok8, siu7; sou2-i2 u7  giah8 lang5 peng5-si5 chhi7 te7-li2-su si3-ke3 chhoe7-te7, na7 te7-li2-su kong2, hit ui7 u7 sim2- mih8 ho2-hiat8, chiu7 liau2 che7-che7 sou2-hui3 ia7  beh be2 kau3 seng5.  U7-si5 ti3-jia2 chai-ho7 ia7  bo5 iau3-kin2.  Che si7 m7-bat chin-li2, chiaN3 an2-ni siu7 be5. 
  
Koh Hun5-bong7 tioh8 chiau3 te7-hiat8 lai5 chhui-pai5, he si7 siaN2 hiat8, bong7 tioh8  choaN2-cho3 chiaN3 e7 kiaN5-khi3, beh chhu2 teng, a2-si7 beh chhu2 kui3, iu7 tioh8 choaN2- iuN7 che3-chok.  Tak8-hang7 long2-tioh8 than3 te7-li2-su e5 oe7, m7-kaN2 oai-chhoah8.  Che m7- na7 iN7-toan, ia7 si7 gong7.  
U7 lang5 mng7 kong2, Sin3 Chu2 e5 lang5 chhoe7 bong7-te7, be2 thiong2-te7 thang mah?  In3 i kong2, Eng-kai tioh8; iau2-ku2 kap se3-siok8 tioh8 hun-piat, lan2 si7 boeh chhoe7 kian- chong3 un2-tang3 khah be7 pang-hai7 e5 sou2-chai7, chong3-liau2 m7-bian2 khoa3-lu7 u7 sim2- mih8 sun2-hoai7, m7-si7 ui7 hong-sui2 khi2-kian3.  Be2 thiong2-te7 ia7 si7 chhu2 kui-khi3 bo5 kap lang5 chhap-chap8 hou5-hun7; na7 hun5-bong7 u7 kui-ui7, chiu7 lek8-ni5 ho2 sun5-si7 chiau3-kou3.   Koh sin3 Chu2 e5 lang5 sin3 si2 u7 koh oah8, na7 bai5-chong3 kang7-ui7, kau3 koh oah8 hit jit8 thang saN-kap ngia5-chih Chu2.  Han7. 28-29, 6:40.  Seng3-keng ia7 u7 ki3 A-pek-liap8-han2 be2 thiong2-te7.  Chhong3.  23:16-18.  Ia7 u7 kong2, A-pek-liap8-han2,  Sat-liap8, I2-sat, Li7-pek-ka, Nga2-kok, Li7-a, long2-chong3 kang7 thiong2. 25:7-10, 49: 9-32.  Liat8-ong5-ki3 siong7-ha7 koan3 ia7 siong5-siong5 kong2, liat8-ong5 si2 kap chou2  tang5-chong3.  U7-e5 ong5 kiaN5-phaiN2 chiu7 bo5 thang an2-ni.  Hian7-si5 u7-e5 kau3-hoe7 be2  kong-thiong2, ia7-si7 ai3 hun-piat, m7-bian2  hun7-chap8 ti7 se3-siok8 e5 tiong-ng.  Chit-ho7 hoat-tou7 put-chi2 ho2. 
Lun7 Bou7-pi, siok8 kong2 Bong7-pai5.
Eng7 chioh8 phah-ji7 chhai7 ti7 bong7-thau5, ho7-cho3 Bou7-pi; bou7-pi e5 khoan2 tiong-ng sia2 si2-lang5 e5 mia5 seN3, cho2-peng5 sia2 ni5-ko7 jit8 goeh8, iu7-peng5 sia2 hau3-lam5 hau3-sun e5 mia5-ji7.  Hu7-jin5-lang5 e5 bong7-pai5 na7 seN3 Lim5 ke3 hou7 seN3 Tan5--e5, chiu7 sia2 Tan5-bun5 Lim5--si7 bou2 mia5 e5 bong7.  
Khia7 bong7-pai5 si7 tioh8 hoat, hou7 lang5 chit8-e7-khoaN3 chiu7 chai si7 bou2 lang5 in e5  bong7.  Na7-si7 sin3 Chu2 lang5 e5 bong7-pai5 tioh8 u7 khah koh-iuN7 chiaN3 hap8-sit; chiu7-si7 tioh8 sia2 Kiu3-chu2 kang3-seng e5 ni5-ko7, kap Ki-tok-tou5 e5 ji7-iuN7, chiaN3 kap se3-siok8 u7 hun-piat, chiaN3 u7 ki3-jin7 thang chai.  
Se3-siok8 na7 si7 bo5-kui2-hoe3 e5 gin2-a2, kap khah chio2 ni5-ki2 chiu7-si2-e5, chiu7 sui5-pian7 tai5-tai5--teh, bo5 chhiaN2 te7-li2-su chhoe7-te7, ia7 bo5 khia7-pai5, i3-su3 si7 i-e5 bong7 be7 ti3-im3 oah8 lang5.  Chhin-chhiuN7 siok8-gi2 kong2, “Si2-gin2-na2 bong7 bo5 ng3.”  Sin3 Chu2 lang5 tioh8 m7-thang koh an2-ni hun-piat.  
Se3-siok8 koh u7 chit8-khoan2 e5 m7-ho2, chiu7-si7 chhut-si3 bo5 kui2-jit8 e5 gin2-na2 na7 si2,  chhin3-chhai2 eng7 ka-chi3, a2-si7 phoa3 saN-a2- khou3 ka7 i pau-lau kng2-kng2 teh, pho7 khi3  hiat ti7 khe--nih8, a2-si7 chui2-kau toa7-khut, hou7 i khi3 chhi7 hi5-a2 he5-a2 bo5 liah8-cho3 iau3- kin2, i3-su3 si7 na7 tai5, chiu7 oh-tit khi3 chhut- si3. Che si7 iN7-toan koa3 hai7-lang5, sin3 Chu2  lang5 chit-khoan2 tioh8 ke2-oaN7.  
Put-lun7 toa7 se3 han3 si2, tek-khak tioh8 tai5 chiaN3 hap8-li2.  
Lun7 Se7-mia5.
Lang5 si2, kiaN2-sun koh ka7 i leng7 ho7 chit8- e5 ho2-mia5, lai5 chiuN7 sin5-chu2 bong7-pai5, ho7- cho3 Se7-mia5.  Chiau3 le2 si7 u7 chiok-ui7 e5 lang5 chiaN3-e7 kham-tit.  M7-si7 sui5-pian7  lang5 long2 thang an2-ni.  In-ui7 u7 chiok-ui7 e5 lang5 si2, kok-kun chiau3 i peng5-seng u7  sim2-mih8 kian3-kong lip8-giap8 li7-ek kok-ka, chiau3 an2-ni ka7 i leng7 ho7 chit e5 ho2-mia5  lai5 eng5-hian2 i, hou7 i-e5 phang mia5 liu5- thoan5 te7-te7. Peh-seN3 lang5 bo5 kok-kun su3-se7, kiaN2-sun ai3 hou7 i-e5 pe7-kong tit-tioh8 ho2-mia5, chiu7 sui5-pian7 ka7 i piau2-ho7, chhui-goan5 i e5 sim si7 iu2-hau3, khe-kho2 i e5 sou2-cho3 khiok chhiam3-le2; ki3-jian5 chhiam3-le2, chiu7 m7-thang oh8.  
Put-ko3 lang5 u7-si5 u7 ho7 hit-ho7 thou2-mia5 bo5-ji7 thang sia2; a2-si7 phaiN2-mia5 chhin- chhiuN7 Chhau3, Au3, hit-ho7, na7-si7 chhoe7 chit8-e5 oa2 hit-e5 mia5 e5 ji7 lai5 the3, a2-si7 eng7   
chit8-e5 khah-ho2 e5 ji7 lai5 oaN7 hit-e5 phaiN2- mia5, thang chiuN7 chok8-phou2 bong7-pai5  khah bun5-nga2; khiok bo5-m7 thang.  
Chong2-kiat choan5-phiN e5 tai7-i3.
Se3-siok8 put-lun7 pin5-hu3 kui3-chian7, koaN-ke peh-seN3, hoan7 u7 song-su7 put-li7  tioh8 eng7 Hoe5-siuN7, To7-su7, Te7-li2-su; in-ui7 sim-bak8 bo5 chin-li2 e5 kng, na7-bo5 chhiaN2  chit kui2-teng2 e5 lang5 lai5 siat-hoat eng5- ui5, chiu7 kiaN-tang kiaN-sai, m7-kaN2 chhun- kha chhut chhiu2; na7-bo5 ang-i5 chiu7 hoan5-lo2 m7-chai bong5-hun5 e5 siau-sit.  Na7-bo5 sio kim-gin5 choa2-liau7, chiu7 kiaN si2- lang5 san3-hiong; bo5 seng-le2 che3-su7, chiu7 kiaN bong5-hun5 iau-go7 ia7 m7-koe3 sim.  U7 lang5 sui-jian5 chia hiah-e5 si7 bo5 li7-ek koe3- si3 e5 lang5, na7-si7 hou7 hong-siok8 ui5-teh, na7 m7 an2-ni iu7 kiaN lang5 thi2-chhio3.  
Sou2 hiam5 pai3 Siong7-te3 e5 lang5 put-hau3, khoan2-thai7 koe3-si3 e5 lang5 bo5-le2 bo5-mau7,  chhin-chhiuN7 tai5-ti tai5-kau2, sou2-hiam5 tak8-hang7 chiu7-si7 in-ui7 lan2 bo5 eng7 teng2- bin7 chit kui2-teng2 sia5-kau3 e5 lang5, m7 sio bo5-iaN2 e5 choa2-liau7, m7 eng7 liu5-thoan5 e5 che3-su7, bo5 tiong7 piN2-pang e5 sin5-chu2.  Se3-siok8 hun-hun loan7-loan7, sio-than3 sio-han2, hoan7-si7 bo5 jin7-chin kiu3-kham3 chin-ke2, si7-hui.  Sou2-i2 hong-siok8 ju2-ku2 ju2 pai7-hoai7.  Kai-chai3!  Siong7-te3 khui tit-kiu3 e5 oah8-lou7, chhe lang5 thoan5 kng- beng5 e5 chin-li2, hou7 lan2 e7 tit khi3-sia3 kui- cheng3, li7-am3 chiu7-kng.  Hoan7 cho3 Ia5-sou e5 hak8-seng tioh8 chin7-lat8 saN-kap ban2- hoe5 to2-hoai7 e5 hong-siok8, m7-thang toe3 se3-siok8 phu5 tim5 iu5 i5 bok8 koat.  Goan7 Siong7-te3 toa7-toa7 si-in, hou7 tak8-ui7 ou-am3 piN3-cho3 kng-beng5, tak8-hang7 than3 chin-li2, sou2-cho3 kek-tu5 iN7-toan.  Sim sou2-goan7.  
(Tai5-oan5 Hu2-siaN5 Kau3-hoe7-po3 te7 57~62 tiuN,1890 ni5 2~7geh8)